HOTUBA YA MHESHIMIWA KASSIM M. MAJALIWA (MB.), WAZIRI MKUU WA JAMHURI YA MUUNGANO WA TANZANIA WAKATI WA MKUTANO WA KAZI NA VIONGOZI NA MENEJIMENTI YA OFISI YA RAIS - TAMISEMI, TARURA, MAKANDARASI, MAMENEJA WA TARURA MIKOA, MAMENEJA WA TARURA WILAYA, BODI YA USAJILI WA MAKANDARASI, MFUKO WA BARABARA NA MAMLAKA YA UNUNUZI WA UMMA KATIKA UKUMBI WA ST. GASPER TAREHE 12 FEBRUARI, 2022 SALAMU

 • Mhe. Innocent L. Bashungwa (Mb.), Waziri wa Nchi, Ofisi ya Rais - TAMISEMI; • Mhe. Makame M. Mbarawa (Mb.), Waziri wa Ujenzi na Uchukuzi; • Mhe. David E. Silinde (Mb.), Naibu Waziri wa Nchi Ofisi ya Rais - TAMISEMI (ELIMU & MIUNDOMBINU); • Mhe. Abdallah J. Chaurembo (Mb.), Mwenyekiti wa Kamati ya Kudumu ya Bunge ya Utawala na Serikali za Mitaa; • Waheshimiwa Wabunge wa Kamati ya Kudumu ya Bunge ya Utawala na Serikali za Mitaa Mliopo; • Kaimu Katibu Mkuu, OR – TAMISEMI; • Mtendaji Mkuu, TARURA; • Meneja wa Mfuko wa Barabara; • Msajili wa Bodi ya Usajili wa Makandarasi; • Wakurugenzi na Wakuu wa Vitengo, Ofisi ya Rais – TAMISEMI; • Wakurugenzi na Wakuu wa Vitengo, TARURA; • Mameneja wa TARURA, Mikoa na Wilaya; • Makandarasi; • Watumishi wa OR-TAMISEMI na TARURA; • Waandishi wa Habari; • Mabibi na Mabwana. Assalaamu Alaykum!!!! Bwana Yesu Asifiwe!!! Tumsifu Yesu Kristo!!! Jamhuri ya Muungano wa Tanzania!!! UTANGULIZI Ndugu Washiriki, Awali ya yote nitumie fursa hii kumshukuru mwenyezi Mungu kwa kutuwezesha kukutana katika Mkutano huu wa kazi muhimu sana katika sekta ya barabara ambayo ni mojawapo ya muhimili mkuu wa uchumi nchini. Pia ninapenda kutumia fursa hii kutoa shukrani zangu za dhati kwa Mheshimiwa Innocent Bashungwa (Mb.), Waziri wa Nchi, Ofisi ya Rais – Tawala za Mikoa na Serikali za Mitaa (TAMISEMI) kwa heshima mliyonipa ya kuwa Mgeni Rasmi katika ufunguzi wa mkutano huu muhimu kwa sekta ya barabara na nchi yetu kwa ujumla. Ni dhahiri mkutano huu utakuwa ni sehemu ya kufanya tathmini na kuweka mikakati ya utendaji. Hii ni fursa ya pekee katika kujitathmini, kujisahihisha na kushirikiana katika kupanga mikakati itakayowezesha kuboresha maisha ya watanzania na miundombinu ya barabara za Vijijini na Mijini zinazosimamiwa na TARURA. Aidha, nimefurahi kusikia kwamba mkutano huu wa kazi ni wa majadiliano na unashirikisha Wakurugenzi na Wakuu wa Vitengo, Mameneja wa TARURA wa Mikoa na Wilaya, Makandarasi na Wahandisi kutoka TAMISEMI. Makundi haya ya wajumbe mlioalikwa kwenye mkutano huu ni ya muhimu sana kwa nafasi ya kila mmoja katika maamuzi au utekelezaji wa moja kwa moja wa kazi za ujenzi na matengenezo ya barabara. SALAMU ZA VIONGOZI Ndugu Washiriki, Kabla sijaendelea na maelezo yangu, naomba mpokee salamu zenu kutoka kwa Mheshimiwa Samia Suluhu Hassan, Rais wa Jamhuri ya Muungano wa Tanzania ambaye hivi sasa yupo safarini nje ya nchi. Mheshimiwa Rais anawasalimu sana na anayo matumaini makubwa kuwa kikao hiki kitakuwa chachu katika kuimarisha miundombinu ya barabara za mijini na vijijini na hivyo, kuboresha maisha ya Watanzania kiuchumi na kijamii. Vilevile, pokeeni salamu kutoka kwa Mheshimiwa Dkt. Philip Isdor Mpango, Makamu wa Rais wa Jamhuri ya Muungano wa Tanzania ambaye pia anawasalimu sana na anakutakieni kila la heri katika kufanikisha malengo ya mkutano huu wa kazi. MALENGO YA KUANZISHWA KWA TARURA Ndugu Washiriki, mkiwa wadau muhimu wa masuala ya barabara ninaamini kuwa mnatambua sababu zilizopelekea kuanzishwa kwa TARURA. Nyote mtakubaliana nami kuwa TARURA ilianzishwa ili kukabiliana na changamoto zilizojitokeza wakati jukumu la Menejimenti ya Mtandao wa Barabara za Wilaya lilipokuwa linasimamiwa na Mamlaka za Serikali za Mitaa. Aidha, licha ya Serikali kufanya maboresho katika sekta ya barabara kupitia Menejimenti ya Mtandao wa Barabara za Wilaya kwa nia ya kuboresha huduma na kuongeza ufanisi katika matumizi ya barabara, bado changamoto kadhaa ziliendelea kujitokeza. Kwa msingi huo, Serikali iliamua kuanzisha TARURA baada ya kufanya mawasiliano na wadau wote muhimu ili kushughulikia changamoto hizo. Kwa lugha nyingine, lengo la kuanzishwa kwa TARURA ni kusimamia barabara za vijijini na mijini ambazo kwa mujibu wa Sheria ya Barabara Namba 13 ya Mwaka 2007 zinajulikana kama barabara za Wilaya (yaani District Roads). MASUALA MUHIMU KUHUSU TARURA Mtandao wa Barabara za Wilaya za Wilaya na Hali yake Ndugu Washiriki, mwaka 2017, TARURA ilikuwa inasimamia mtandao wa barabara wenye urefu wa kilomita 108,946.19 na sasa mtandao huo umeongezeka na kufikia kilomita 144,429.77 ambazo zimetangazwa rasmi kwenye Gazeti la Serikali Na. 463 la tarehe 25 Juni 2021. Aidha, wakati TARURA inaanzishwa mwaka 2017, barabara za lami zilikuwa kilomita 1,449.55 sawa na asilimia 1.30 na sasa ni kilomita 2,473.55 sawa na ongezeko la kilomita 1,024 sawa na asilimia 70.6. Wakati huo, barabara za changarawe zilikuwa kilomita 24,405.40 na sasa ni kilomita 30,756.51 sawa na ongezeko la kilomita 6,351.11 sawa na asilimia 26. Barabara zenye hali nzuri na wastani (good and fair) zilikuwa ni kilomita 61,867.47 na sasa ni kilomita 81,729.07, ongezeko la kilomita 19,861.60 sawa na asilimia 32. Kwa upande wa madaraja yalikuwa 2,259 na sasa ni madaraja 3,191 ikiwa ni ongezeko la madaraja 932 sawa na asilimia 41. JITIHADA ZA SERIKALI KATIKA KUJENGA UWEZO WA TARURA Ndugu Washiriki, Serikali imefanya jitihada mbalimbali katika kuijengea uwezo TARURA ili iwe Taasisi imara katika kutekeleza makujumu yake ikiwa ni pamoja na kutafuta fedha. Kwa mfano, wakati TARURA inaanzishwa fedha za ndani kwa ajili ya kazi za barabara zilikuwa ni shilingi bilioni 247.5. Hivi sasa fedha za ndani kwa ajili ya barabara ni Shilingi bilioni 752.61 sawa na ongezeko la asilimia 204.3. Fedha hizo zinajumuisha Shilingi bilioni 127.50 kutoka Serikali Kuu, Shilingi bilioni 272.50 kutoka Mfuko wa Barabara, Shilingi bilioni 322.15 kutoka katika tozo ya Shilingi 100 kwa lita ya mafuta ya petroli na dizeli na Shilingi bilioni 30.44 ambazo hukusanywa kutoka kwenye ushuru wa maegesho wa magari. Kadhalika, tumeendelea kupokea fedha za ujenzi wa barabara kutoka kwa wadau wa maendeleo. Fedha hizo zinahusisha mradi wa ujenzi wa barabara chini ya European Union (EU) Agriconnect (EURO Mil 30) na mradi wa uendelezaji wa Bonde la Mto Msimbazi (USD Mil 270). Miradi mingine ni mradi wa Uendelezaji wa Miundombinu Mijini (TACTIC USD Mil 500) ambao uko kwenye maandalizi na utahusisha Halmashauri za Miji 45, mradi wa ujenzi wa barabara maeneo ya Vijijni (RISE USD Mil 300) na Uendelezaji wa Jiji la Dar es Salaam (DMDP). Jumla ya fedha kwa miradi hiyo ni sawa na Shilingi za Tanzania trilioni 2.581. Jambo la kuzingatia hapa ni ukweli kwamba kazi zote hizi zitatekelezwa chini ya usimamizi wa TARURA. Kadhalika, nataka niwahakikishie makandarasi mliopo hapa kuwa katika kutekeleza kazi hizi ile changamoto ya fedha iliyokuwapo katika kipindi cha nyuma sasa haipo. Serikali ya awamu ya sita, inayoongozwa na Mheshimiwa Samia Suluhu Hassan, Rais wa Jamhuri ya Muungano wa Tanzania imejitahidi kutafuta fedha na sasa Makandarasi wanaofanya kazi za TARURA wanalipwa kwa wakati. Katika hatua nyingine, niipongeze Ofisi ya Rais – TAMISEMI kwa kuandaa mapendekezo ya uanzishwaji wa Mfuko wa TARURA ikiwa ni utekelezaji wa maelekezo ya Bunge la 12 la Jamhuri ya Muungano wa Tanzania yaliyotolewa kwenye Kikao cha 58 cha Mkutano wa 3 ambayo tayari yamewasilishwa Wizara ya Fedha na Mipango kwa ajili ya utekelezaji. CHANGAMOTO ZINAZOKABILI TARURA Ndugu Washiriki, pamoja na jitahada za Serikali kuijengea uwezo TARURA, bado zipo changamoto mbalimbali katika utekelezaji wa kazi za TARURA. Changamoto hizo, tunaweza kuzieleza vizuri kwa kuzigawa kwenye makundi mawili kama ifuatavyo:- A. Changamoto zinazosababishwa na Makandarasi wanaotekeleza kazi za ujenzi, ukarabati na matengenezo ya barabara na madaraja. Changamoto hizo, ni pamoja na; i. Baadhi ya Makandarasi kuomba kazi bila kufahamu uhalisia wa kazi inayotakiwa kufanywa. Kwa mfano, Mkandarasi anaweza kuomba kazi bila kufika eneo la kazi na kujionea hali halisi, bila kufahamu wapi malighafi za ujenzi kama kokoto, mchanga, changarawe, mazingira na umbali wa eneo la mradi. Hali hii imekuwa chanzo cha makandarasi wengi kushindwa kufanya kazi walizopata na hivyo kusababisha migogoro kati ya TARURA na Makandarasi; ii. Baadhi ya Makandarasi kuomba kazi nyingi na wakati mwingine kupata kazi nyingi kuliko uwezo wao. Hivyo, wakati mwingine hulazimika kusubiri hadi kazi iishe eneo fulani ndipo wapeleke vifaa na kuanza kazi eneo jingine. Jambo hili hulazimisha kazi kuchelewa na wakati mwingine kazi kuanza kipindi cha mvua. Kwa hiyo, Wizara na TARURA katika eneo hili hakikisheni Makandarasi wanakuwa na malengo ya ukubwa wa kazi wanazoweza kuhimili kwa mwaka; iii. Makandarasi wanaoomba kazi kutokuwa na mitambo au uhakika wa wakodisha mitambo. Baadhi ya Makandarasi hawana mitambo japokuwa kukodisha inaruhusiwa lakini wanakuwa hawana mipango mizuri ya ukodishaji wa mitambo pindi wanapopata kazi; iv. Baadhi ya Makandarasi kutokuwa na umakini na kazi. Baadhi ya Makandarasi wanakuwa hawapo makini na kazi na pale wanapolipwa hutelekeza eneo la kazi na wakati mwingine kutotumia fedha wanazolipwa kwa kazi iliyokusudiwa; v. Baadhi ya Makandarasi kutokuwa na wataalamu wa kusimamia kazi. Aidha, mara nyingi na kwenye maeneo mengi wataalamu waliopo kwenye nyaraka mnazowasilisha kuomba kandarasi si wale wanaokuwepo eneo la kazi. B. Watendaji wa TARURA i. Kutozingatia kwa umakini taratibu za manunuzi hasa kipengele cha upekuzi (Due Diligence) hali inayopelekea kupata Makandarasi wasio na uwezo. Kwa mfano kujiridhisha na uwezo kwa kiutaalamu (Technical Capacity), Uwezo wa Kifedha (Financial Capability) na uzoefu kulingana na kazi anayoomba Mkandarasi; ii. Kutosimamia kazi kwa umakini, baadhi ya Watendaji hawako makini katika usimamizi wa kazi na wakati mwingine Mkandarasi haonekani eneo la kazi na hakuna hatua za Kimkataba zinazochukuliwa; iii. Kutokana na changamoto za kupata Makandarasi wasio na uwezo wakati mwingine hiki ni kiashiria cha kutoa kazi kwa upendeleo; iv. Kuna baadhi yenu mna Makampuni binafsi ya ujenzi au uuzaji wa vifaa vya Ofisi na baadhi mnafanya kazi na TARURA, huu ni mgongano wa maslahi, hili likibainika wahusika watachukukuwa hatua kali kwa mujibu wa Sheria; v. Kutoandaa mipango inayojitosheleza mfano miradi mingi ina mabadiliko ya muda (time overrun), mabadiliko ya ukubwa (scope) na mabadiliko ya gharama (cost overrun); vi. Kutoandaa mpango wa manunuzi na kuanza manunuzi mapema; vii. Kutokuwa na mipango ya muda mfupi, muda wa kati na muda mrefu ya ujenzi, ukarabati na matengenezo ya barabara na madaraja; viii. Urasimu wa malipo ya Makandarasi katika baadhi ya maeneo ambapo pamoja na madai kuwasilishwa kwa wakati, kukidhi vigezo vyote na fedha kuwepo, kumekuwa na ucheleweshaji wa malipo; ix. Kutofanya usanifu wa miradi ya kipaumbele na kusubiri hadi pale fedha zinapopatikana ndio usanifu uanze; x. Kutokuwa na takwimu sahihi kwa baadhi ya mikoa. Kwa mfano kila mwaka unapoisha lazima takwimu zihuishwe. Lazima muwe na takwimu sahihi kuhusu barabara za lami, changarawe, zilizo kwenye hali nzuri na wastani na zilizo kwenye hali mbaya ili kuweza kuhuisha mipango ya matengenezo, ujenzi na ukarabati wa barabara na madaraja na pia kusaidia katika kujitathmini; xi. Mahusiano yasiyoridhisha baina ya Mameneja wa TARURA ngazi ya Mikoa na Mameneja wa TARURA ngazi ya Wilaya; na xii. Kutofuata taratibu sahihi za mawasiliano kwa umma kutoka Serikalini. MAAGIZO YA JUMLA Ndugu washiriki, ni dhahiri katika kikao hiki, yapo masuala mengi yatakayojadiliwa kuhusu utekelezaji wa kazi za matengenezo ya barabara. Vilevile, mategemeo yangu ni kwamba, mtatumia fursa hii kujiwekea mikakati na malengo ya namna mbalimbali za kukabiliana na changamoto na matatizo yanayoikabili miundombinu ya barabara. Pia nina hakika kuwa kikao hiki kitawakumbusha taratibu mnazopaswa kuchukua ili kuwaongezea umakini, na usahihi katika maamuzi na utendaji wenu wa kazi ili rasilimali tulizonazo zitumike ipasavyo na thamani ya fedha iweze kupatikana. Kikao kitakuwa na tija katika kuwajengea uwezo kwenye masuala ya gharama, muda wa utekelezaji na ubora hususan wakala na Mamlaka za Serikali za Mitaa kutumia fedha kwa ufanisi, uwazi na uwajibikaji ili matengenezo ya barabara yafanyike kwa gharama nafuu, ubora wa hali ya juu na kwa wakati. Ndugu washiriki, ninapenda kusisitiza TARURA kufanyia kazi haraka maelekezo ya Mheshimiwa Samia Suluhu Hassan, Rais wa Jamhuri ya Muungano wa Tanzania kuhusu kujifunza teknolojia inayotumiwa kutengeza barabara Zanzibar ambayo imeonesha kuwa nafuu na ya viwango vya juu. Aidha, sambamba na hilo ninapenda kuagiza yafuatayo: i. TAMISEMI ifuatilie na kuchukua hatua stahiki kwa Halmashauri zitakazoshindwa kutekeleza kazi za matengenezo ya barabara kulingana na mkataba wa makubaliano (Annual Performance Agreement); ii. Usimamizi wa taratibu za utoaji wa zabuni ufanyike kwa umakini na kwa kuzingatia sheria na mikataba ya kazi isainiwe kwa wakati; iii. Tathmini za zabuni zizingatie Sheria ya Ununuzi wa Umma na pia tathmini hizo zihusishe upekuzi (Due Deligence) ili kupata Makandarasi wenye uwezo na kukidhi vigezo stahiki; iv. Hatua za kinidhamu zichukuliwe kwa watendaji wote wanaothibitika kusababisha kazi mbovu na upotevu wa fedha za TARURA. v. Mtendaji Mkuu wa TARURA awasilishe Bodi ya Usajili wa Makandarasi orodha ya Makandarasi wababaishaji na awasilishe nakala kwa Waziri wa Nchi, Ofisi ya Rais -TAMISEMI ili iwasilishwe kwa Waziri wa Ujenzi na Uchukuzi kwa hatua zaidi za kinidhamu; vi. Makandarasi ni vyema wakajiridhisha na aina, ukubwa wa kazi wanayoomba na mazingira ya eneo la kazi ili waweze kujaza gharama za mradi kulingana na uhalisia; vii. Makandarasi wanaoomba kazi ni vyema wakawa na mitambo na wale wanaokodisha wakawa na mipango ya ukodishaji wa vifaa hivyo mapema ili waweze kutekeleza majukumu yao kwa wakati na kwa kiwango na ubora unaokusudiwa; viii. Makandarasi wanapolipwa, waelekeze fedha wanazopata katika miradi iliyokusudiwa badala ya kupeleka kwenye matumizi mengine; ix. Wahandisi wa TARURA wasimamie miradi kwa weledi, uadilifu na uaminifu huku wakizingatia Mikataba husika; x. TARURA iwe na mipango ya muda mfupi, muda wa kati na muda mrefu katika ujenzi, ukarabati na matengenezo ya miundombinu ya barabara na madaraja; xi. TARURA lazima muwe wabunifu kutumia teknolojia mpya, sahihi na rafiki kulingana na upatikanaji wa malighafi za ujenzi (mfano matumizi ya mawe); xii. Usanifu wa miradi ya vipaumbele ufanyike mapema badala ya kusubiri mpaka fedha zipatikane; xiii. Asilimia 60 ya Kazi za TARURA zitangazwe mapema, bila kusubiri mpaka mwaka wa fedha uanze, pale mwaka wa fedha unapoanza iwe ni Makandarasi kuanza kazi; xiv. TARURA ijenge uwezo wa wataalamu wake katika eneo la usanifu, ili kusiwe na ulazima wa kila kazi kufanyiwa usanifu Makao Makuu au Wasanifu wa Miradi kusimamiwa na Watalaamu wa Makao Makuu; xv. Pale inapobidi TARURA itumie wataalamu washauri katika usimamizi na usanifu wa miradi, wataalamu hawa wanaweza kuwa Kikanda au Kimkoa kulingana na ukubwa wa miradi; xvi. Ninafahamu kuwa Bodi ya Mfuko wa Barabara inafanya ukaguzi wa kiufundi (Technical Audit) wa kazi za barabara kila mwaka, kwa kuwa Ofisi ya Rais – TAMISEMI ni sehemu ya Bodi hiyo ninaelekeza kwamba pamoja na kuwa ukaguzi unafanywa kwa baadhi ya miradi (on sample basis), ukaguzi unaofuata uangalie miradi yote ya maendeleo ili kujua mingapi imekamilika kwa wakati (within time), mingapi imefanyika kwa ukubwa uliotakiwa (within scope) na mingapi imefanyika kwa gharama iliyopangwa (within planned cost) ili tuweze kujua ukubwa wa tatizo na kutafuta ufumbuzi wa changamoto hiyo; xvii. Watumishi wa TARURA wajiepushe kujiingiza kwenye kazi zenye mgongano wa maslahi. Waswahili husema mshika mawili moja humponyoka. Kwa mantiki hiyo, ikiwa unataka kufanya biashara na Serikali wakati wewe ni mtumishi ni vyema ukaacha kazi ili ufanye biashara yako kwa ufanisi; xviii. Viongozi wa TARURA katika ngazi zote wafanye kazi kwa uwazi bila upendeleo, taarifa za maandalizi ya miradi zishirikishe Halmashauri, Wilaya na Mikoa na pia taarifa za utekelezaji zitolewe katika ngazi hizo; (Baraza la Madiwani, Baraza la Ushauri la Wilaya (DCC) na Baraza la Ushauri la Mkoa RCC); xix. Kwa watumishi wa TARURA, pale panapojitokeza maeneo yanayohitaji ufafanuzi, taratibu za mawasilliano ndani ya Serikali zifuatwe kupata ufafanuzi badala ya kutumia njia zisizo rasmi; na xx. Ninafahamu kuwa Waziri wa Nchi, Ofisi ya Rais-TAMISEMI alielekeza Mtendaji Mkuu wa TARURA awasilishe Wizarani taarifa za utendaji kazi wa TARURA kwa Mikoa kila mwezi. Pia, ahakikishe fedha zinazostahili kupelekwa mikoani zinatumwa kwenye mikoa husika ndani ya siku tatu. Nami nitumie nafasi hii kusisitiza kuwa maelekezo hayo yatekelezwe na Mameneja watakaozembea waondolewe katika nafasi zao. WADAU WA MAENDELEO Ndugu washiriki, Pamoja na juhudi za Serikali za kushirikiana na wananchi, ninatambua kazi za barabara zinafanikiwa kutokana na ushiriki wa wadau wa maendeleo wakiwemo wahisani mbalimbali. Napenda kuwashukuru wadau wa maendeleo kama; Jumuiya ya Ulaya (EU) na Benki ya Dunia kutokana na michango yao katika kuboresha barabara kwenye maeneo mbalimbali ya nchi yetu ikiwa ni pamoja na madaraja na kujenga uwezo wa watalaam wetu. HITIMISHO Ndugu Washiriki, nihitimishe maelezo yangu kwanza kwa kuwapongeza wale Makandarasi mnaotimiza majukumu yenu kwa mujibu wa sheria, taratibu na kanuni zilizopo licha ya changamoto nilizozitaja hapo juu. Tambueni kuwa kazi nzuri mnazofanya ni muhimu katika ujenzi wa Taifa na kuwaletea maendeleo Watanzania. Kwa upande wa TARURA nanyi nawapongeza kwa kazi nzuri mnazofanya. Hata Hivyo, jitahidini kuboresha zaidi utendaji wenu ili kuleta maendeleo ya kiuchumi na kijamii kwa Watanzania katika maeneo ya vijijini na mijini. Pili, nyote mnafahamu kuwa bado janga la UVIKO19 lipo. Hivyo, tusibweteke kutokana na mwenendo mzuri wa udhibiti wa janga hilo. Tuendelee kuchukua hatua za kujikinga kwa mujibu wa maelekezo ya Serkali kupitia Wizara ya Afya. Aidha, kwenye mikusanyiko mikubwa kama hii tujitahidi kupeana nafasi katika ukaaji pamoja na kuvaa barakoa. Tatu, mwezi Agosti 2022 tutakuwa na zoezi la Sensa ya Watu na Makazi. Katika kufanikisha zoezi hilo, tarehe 8 Februari, 2022 Mheshimiwa Rais kupitia kikao kazi na Wakuu wa mikoa kuhusu Mfumo wa Anwani za Makzi na Postikodi aliielekeza TARURA na TANROADS kuhakikisha kuwa mnaweka vibao vyenye majina kwenye barabara zote zilizopo chini yenu na zoezi hilo liwe endelevu. Vilevile, endeleeni kuwa mabalozi wazuri katika kuhamasisha wananchi kushiriki kwenye zoezi la sensa ya watu na makazi Agosti 2022. Mwisho, baada ya kusema hayo niwashukuru tena wale wote waliofanikisha maandalizi ya kikao hiki. Kwa upande wa washiriki jukwaa hili liwe chachu ya kuleta mabadiliko chanya na yenye tija katika utekelezaji wa miradi ya miundombinu ya barabara na madaraja. Ndugu washiriki, ninapenda nihitimishe hotuba yangu kwa kuwatakia majadiliano mema, utekelezaji mwema pamoja na kutimiza wajibu wenu kwa kuzingatia Sheria, Kanuni na Taratibu zilizowekwa. Lengo letu la kupata matokeo makubwa linategemea sana ushirikiano wenu na kila mmoja kutekeleza jukumu na wajibu wake vizuri na kwa wakati. Ndugu washiriki wote, baada ya kusema hayo, ninawashukuru kwa kunisikiliza na niwatakie kikao chenye mafanikio makubwa. 