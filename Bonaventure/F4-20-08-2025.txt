1  HOTUBA YA MGENI RASMI BALOZI MHANDISI JOHN W. H. KIJAZI,  KATIBU MKUU KIONGOZI KATIKA MAADHIMISHO YA SIKU YA  WAHANDISI NCHINI, KATIKA UKUMBI WA DKT. JAKAYA KIKWETE, 
 DODOMA, TAREHE 3 SEPTEMBA, 2020 
 
 Mheshimiwa Dkt. Binilith Mahenge, Mkuu wa Mkoa wa Dodoma;  Arch. Elius A. Mwakalinga, Katibu Mkuu wa Sekta ya Ujenzi katika Wizara  ya Ujenzi, Uchukuzi na Mawasiliano;  Makatibu Wakuu na Naibu Makatibu Wakuu wote Mliopo;  Wakuu wa Wilaya mliohudhuria;  Mhandisi Prof. Ninatubu Lema, Mwenyekiti wa Bodi ya Usajili wa  Wahandisi;  Wenyeviti wa Bodi mbalimbali mliopo;  Wajumbe wa Bodi ya Usajili wa Wahandisi;  Mhandisi Patrick Barozi, Msajili wa Bodi ya Usajili wa Wahandisi;  Wageni kutoka Nchi za Nje ambao wanashiriki nasi kwa njia ya mtandao;  Wakuu wa Taasisi mbalimbali katika Sekta ya Ujenzi na Taaluma ya  Uhandisi;  Wadau wa Sekta ya Ujenzi;  Wahandisi wote wa fani mbalimbali mliohudhuria mkutano huu;  Wageni wote Waalikwa;  Wanahabari wote mliohudhuria;  Mabibi na Mabwana.  Habari za mchana!  1. Kwanza kabisa napenda kutumia nafasi hii kumshukuru Mwenyezi Mungu  kwa kutujalia afya njema na kutuwezesha kukutana tena leo katika  2  maadhimisho haya ya Siku ya Wahandisi kwa mwaka huu wa 2020.  Nachukua fursa hii kuwashukuru wote kwa kuja kushiriki kwa wingi  kwenye maadhimisho haya. Nawapongeza Wahandisi wote wa Tanzania  kwa kufanya maadhimisho haya kwa mara ya 17 mfululizo tangu  yalipoanzishwa mwaka 2003. Aidha, kwa wale wote waliotoka nje ya Mkoa  wa Dodoma, napenda kuwakaribisha katika jiji letu hili la Dodoma, ambalo  ndio Makao Makuu ya Nchi.  Vilevile, naipongeza Wizara husika pamoja na Bodi ya Usajili wa Wahandisi  kwa kuandaa maadhimisho haya kwa mara nyingine kwa ufanisi mkubwa.  Kwa namna ya pekee, naishukuru Wizara ya Ujenzi, Uchukuzi na  Mawasiliano kwa kunialika kuja kuzungumza na Jumuiya hii ya Wahandisi  na Washiriki wengine katika maadhimisho haya.  Ndugu Wahandisi, Wageni Waalikwa, Mabibi na Mabwana;  2. Nimejulishwa kuwa tunao wageni ambao wanashiriki nasi katika mkutano  huu kwa njia ya mtandao kutoka Uganda, Botswana, Zimbabwe, Nigeria,  Kenya, Rwanda na Balozi wa Norway hapa nchini Tanzania. Nawashukuru  Wageni wetu hao kwa ushiriki wao, kwani hii inadhihirisha jinsi  wanavyoshirikiana kwa karibu na Wahandisi wenzao wa hapa Tanzania  kwa faida ya nchi zetu.  Napenda kuwafahamisha Wageni wetu hao kuwa, baada ya janga la  COVID-19 kwisha, tunawakaribisha sana kuja Tanzania kushiriki nasi katika  mikutano kama hii ya miaka ijayo kwani tunapenda kuona ushirikiano huu  baina ya Wahandisi wa nchi zetu ukiendelea kuimarika.  3  Ndugu Mwenyekiti wa Bodi;  3. Kama nilivyosema awali, napenda nichukue nafasi hii kuipongeza Bodi ya  Usajili ya Wahandisi, Menejimenti pamoja na Sekretarieti yote ya Bodi kwa  kuandaa mkutano huu muhimu.  Nimejulishwa kwamba Mkutano huu wa siku mbili unahudhuriwa na  wahandisi wapatao 3,700 wa fani mbalimbali waliopo ndani ya ukumbi huu.  Pia, nimejulishwa kuwa Wahandisi wengine wengi wanafuatilia mkutano  huu kwa njia ya mtandao kutoka sehemu mbalimbali hapa nchini na kutoka  nje ya nchi pia. Vilevile, nimejulishwa kwamba washiriki wa mkutano huu  mtajadili Mada Nane (8) muhimu katika sekta mbalimbali; zote zikilenga  katika Mada Kuu ambayo ni “Mapinduzi ya Nne ya Viwanda ili kufikia  Malengo ya Maendeleo Endelevu: Changamoto na Fursa kwa Wahandisi”.  Kwa lugha ya Kiingereza Mada hii tafsiri yake ni “4th Industrial Revolution  Towards Achieving Sustainable Development Goals (SDGs): Challenges and  Opportunities for Engineers.”  Mada hii kuu mliyoichagua ni muafaka kwa wakati huu tuliopo kuliko  wakati mwingine wowote. Wote tunafahamu jinsi Serikali ya Awamu ya  Tano ilivyoamua kukuza uchumi wa viwanda katika nchi yetu. Hivyo, ni  matumaini yangu kuwa mada hizo Nane mtakazojadili zitasaidia kutoa  mwelekeo wa jinsi ya kutumia taaluma na ubunifu wenu wa kihandisi kwa  kushirikiana na taaluma nyingine katika kuimarisha uchumi wetu wa  Viwanda. Ni imani yangu kuwa kupitia mkutano huu mtaibua maeneo yote  muhimu ya fursa zilizopo zinazohitaji kufanyiwa kazi na changamoto  zilizopo zinazohitaji kutatuliwa ili kufanikisha mapinduzi ya Nne ya  4  Viwanda yatakayoiwezesha nchi yetu kufikia Malengo ya Maendeleo  Endelevu.  Ndugu Wahandisi, Wageni Waalikwa, Mabibi na Mabwana;  4. Ili kutoa picha ya hatua mbalimbali za Mapinduzi ya Viwanda ambazo  Dunia imepitia, nitazungumzia kwa kifupi historia ya mapinduzi hayo.  Itakumbukwa kuwa kabla ya mapinduzi ya viwanda, ilikuwa ni vigumu  sana kwa watu kusafiri kutoka sehemu moja kwenda sehemu nyingine  kwani usafiri ulikuwa wa kutumia miguu. Aidha, kusafirisha mazao,  vyakula na mizigo mingine au hata kufikisha ujumbe kutoka sehemu moja  kwenda sehemu nyingine ilichukua muda mrefu sana.  Wakati wa Mapinduzi ya Kwanza ya Viwanda duniani yaliyotokea  mwishoni mwa karne ya 18 (mwaka 1765), uvumbuzi wa injini za mvuke  (yaani steam engines) ulileta mabadiliko makubwa. Uvumbuzi huu  ulirahishisha usafiri na kupunguza muda wa kusafiri kutoka sehemu moja  hadi nyingine. Aidha, Viwanda vya kuendeshwa kwa mikono (yaani  mechanized industries) vilianza kujengwa na uzalishaji wa bidhaa mbalimbali  uliongezeka kuliko ilivyokuwa kabla ya mapinduzi ya kwanza ya viwanda.  Mapinduzi ya Pili ya Viwanda duniani yaliyotokea mwishoni mwa karne ya  19 (mwaka 1870) na, yalihusisha uvumbuzi wa nishati ya umeme. Katika  mapinduzi haya ya pili ya viwanda, viwanda vya kuendeshwa kwa umeme  vilianzishwa, na kukawa na uzalishaji mkubwa wa bidhaa mbalimbali  ambazo ziliwaendeleza watu kiuchumi.  5  Mapinduzi ya Tatu ya Viwanda duniani yalitokea katika kipindi cha pili cha  karne ya 20 (mwaka 1969), na yalihusisha uvumbuzi wa teknolojia  mbalimbali zikiwemo za kieletroniki, kompyuta na simu. Viwanda vikubwa  vilianzishwa na uzalishaji mwingi wa bidhaa viwandani ulikuwa  “automated”, na huduma zinazotumia teknolojia za kisasa kama vile  mabenki, matumizi ya mitandao ya kompyuta na simu, na kadhalika  zilianzishwa.  Mapinduzi ya Nne ya Viwanda duniani yanahusisha uanzishwaji wa  intaneti na teknolojia ambazo zinarahisisha utekelezaji wa majukumu  mbalimbali. Kwa mfano, sasa hivi “Robots” zinatumika kufanya kazi ya  uzalishaji wa bidhaa viwandani, na kwenye matibabu katika sekta ya afya  na kadhalika.  Aidha, teknolojia mpya na matumizi ya TEHAMA katika karne ya 21  yamewezesha kompyuta kutunza takwimu nyingi za aina mbalimbali,  kuzichambua takwimu hizo kwa muda mfupi na kutoa mapendekezo kwa  matokeo yanayokusudiwa.  Matumizi ya kompyuta zinazofikiria kama watu katika kufanya shughuli  mbalimbali nayo yanazidi kuongezeka. Teknolojia hii inajulikana kama  “Artificial Intelligence” au “Machine Intelligence”. Vilevile katika karne hii  tunaona pia “drones” zikifanya shughuli mbalimbali, pamoja na kuwepo  kwa vyombo vya usafiri kama magari na ndege vinavyojiendesha  vyenyewe.  Kwa kifupi, hivi ndivyo ambavyo dunia imepitia katika vipindi mbalimbali  vya mapinduzi ya viwanda kuanzia mwishoni mwa karne ya 18 hadi sasa.  6  Ndugu Wahandisi, Wageni Waalikwa, Mabibi na Mabwana;  5. lli Mapinduzi ya Nne ya Viwanda yaweze kuinufaisha nchi yetu, inabidi  Wahandisi na Wataalamu wengine nchini kufanya kazi kwa kushirikiana na  kwa kutumia ubunifu, weledi na teknolojia za kisasa.  Napenda kutoa angalizo kuwa, pamoja na fursa zinazoambatana na  Mapinduzi ya Nne ya Viwanda, zipo changamoto pia ambazo inabidi  zifanyiwe kazi katika maeneo mbalimbali.  Eneo la kwanza ni katika utoaji wa elimu ya uhandisi. Maandalizi ya  Mitaala ya vyuo pamoja na mafunzo ya vitendo inabidi yazingatie  mabadiliko haya.  Eneo la pili ni katika kuboresha mifumo mbalimbali na utoaji wa huduma za  uhandisi kwa jamii. Eneo hili linahitaji uwekezaji wa teknolojia, zana na  vifaa vipya ambavyo vinaendana na mapinduzi ya nne ya viwanda.  Eneo la tatu ni katika uboresha utamaduni wa kazi katika sekta ya uhandisi  ambapo Wahandisi wanatakiwa kushirikiana kikamilifu na Wataalam wa  fani nyingine katika kuleta maendeleo ya kijamii.  Aidha, ili Taifa letu liweze kujitegemea inabidi Wahandisi wawe watafiti na  wabunifu ili kuanzisha mifumo yetu wenyewe ya kitekinolojia ambayo  itakuwa endelevu, bila kutegemea nchi zilizoendelea. Hii ni changamoto  kubwa lakini kama Taifa, hatuna budi kuitafutia na kuipatia ufumbuzi.  7  Nimefurahi kusikia kwamba mada zitakazotolewa na wataalam zimegusa  sekta mbalimbali zinazochangia ukuaji wa uchumi wa viwanda, kama vile  sekta za Maji, Kilimo, Nishati, Miundombinu, TEHAMA na Mazingira.  Rai yangu kwenu ni kuwa kupitia mkutano huu, Wahandisi inabidi mje na  mapendekezo ya kisera na kisheria ambayo yataifanya Tanzania kupitia  Wahandisi wake iwe tayari kushiriki katika maendeleo yanayotokana na  Mapinduzi ya Nne ya Viwanda kwa viwango vya kimataifa.  Ndugu Wahandisi, Wageni Waalikwa, Mabibi na Mabwana;  6. Baada ya maelezo hayo kuhusu awamu mbalimbali za mapinduzi ya  viwanda duniani, sasa napenda kuzungumzia kwa kifupi baadhi ya hatua  zinazochukuliwa na Serikali yetu ili kufanikisha Uchumi wa Viwanda hapa  nchini.  MRADI WA JULIUS NYERERE HYDROPOWER NA WA UMEME VIJIJINI  Serikali ya Awamu ya Tano inayoongozwa na Mheshimiwa Dkt. John  Pombe Joseph Magufuli, Rais wa Jamhuri ya Muungano wa Tanzania tayari  inatekeleza mradi mkubwa wa ujenzi wa Bwawa la Kufua Umeme la  Nyerere (Julius Nyerere Hydropower) utakaozalisha Megawatt 2,115 katika  Bonde la Mto Rufiji, eneo la Stiegler’s Gorge ili kuwezesha nchi yetu kuwa na  umeme wa kutosha kwa ajili ya shughuli za viwanda. Mradi huu pamoja na  miradi ya umeme vijijini (maarufu kama miradi ya umeme wa REA) pamoja  na kutoa nishati ya umeme kwa matumizi mbalimbali, inalenga pia katika  kufanikisha suala zima la kuanzisha na kukuza viwanda katika ngazi zote,  hadi katika ngazi ya vijiji. Aidha, lengo la Serikali ni kwamba ifikapo mwaka  2021 jumla ya vijiji vyote 12,268 viwe vimeshapata umeme.  8  Miradi hii ya umeme ni fursa kubwa ya kusaidia kuharakisha maendeleo  kwenye sekta mbalimbali zikiwemo sekta za afya, elimu, viwanda,  uchukuzi, maji, nishati, maendeleo ya jamii, usalama na nyingine nyingi.  TANZANIA KUWA NCHI YA UCHUMI WA KIPATO CHA KATI  Serikali ya Awamu ya Tano imedhamiria kuleta maendeleo na kuinua hali  ya maisha kwa watanzania wote. Lengo la Serikali ya Awamu ya Tano  wakati inaingia madarakani lilikuwa ni kuifanya Tanzania kuwa Nchi ya  Kipato cha Kati kimaendeleo, (yaani Middle Income Economy) kufikia mwaka  2025. Hata hivyo, Tanzania imefikia lengo hilo miaka mitano kabla, kwani  Benki ya Dunia mnamo tarehe 1 Julai 2020 imeitangaza Tanzania kuwa  katika orodha ya nchi zilizoingia katika uchumi wa kipato cha kati.  Mafanikio yote haya kwa sehemu kubwa yametokana na juhudi na utashi  wa Rais Mheshimiwa Dkt. John Pombe Joseph Magufuli wa kusimamia  vyema uchumi wa nchi yetu tangu alipoingia madarakani mwaka 2015, na  hivyo kuufanya uchumi wa Tanzania kuanzia mwaka 2016 hadi mwaka  2019 kukua kwa kiwango cha kuridhisha kati ya asilimia 6.2 (mwaka 2016)  hadi asilimia 7.0 (mwaka 2019). Sababu nyingine kubwa ya mafanikio haya  ni utekelezaji wa miradi mikubwa ya kimkakati iliyoleta ajira kwa  watanzania wengi.  UCHUMI WA VIWANDA  Ili kuongeza pato la Taifa, kuongeza ajira na kuikwamua nchi yetu kutoka  katika umasikini, Serikali imeendelea kuhamasisha wadau mbalimbali  kujenga viwanda vipya katika kila mkoa na kufufua vilivyokuwepo. Sote  tunashuhudia kufanyika kwa ujenzi wa viwanda kama vya saruji, sukari,  9  nguo, madawa, madini na kadhalika. Viwanda vinavyojengwa viko katika  makundi manne tofauti kutegemea ukubwa wa kiwanda husika. Makundi  hayo ni: (i) Viwanda Vikubwa (ii) Viwanda vya Kati (iii) Viwanda Vidogo;  na (iv) Viwanda Vidogo sana. Katika miaka mitano iliyopita ya Serikali ya  Awamu ya Tano, viwanda vipya zaidi ya 8,477 vyenye ukubwa tofauti  vimejengwa. Kati ya viwanda hivyo, vikubwa ni 201, vya kati ni 460,  vidogo ni 3,406 na vidogo sana ni 4,410. Ujenzi wa Viwanda hivi  umeongeza ajira za moja kwa moja za viwandani kutoka ajira 254,786  zilizokuwepo mwaka 2015 hadi kufikia ajira 482,601 mwaka 2020 ambalo ni  ongezeko la ajira mpya 227,815.  Aidha, ni dhahiri kuwa kuwepo kwa viwanda hivi kumezalisha pia ajira  nyingine nyingi kwa wananchi zisizo za kuajiriwa moja kwa moja  viwandani ambazo zimeinua hali zao za kiuchumi na kimaisha.  Wawekezaji wengi zaidi bado wanaendelea kujitokeza kuwekeza katika  Sekta ya Viwanda hapa nchini. Uzalishaji viwandani utaendelea kuhitajika  na kuongezeka kutokana na kukua kwa soko, hususan kufuatia  makubaliano na mikakati mbalimbali ya kikanda ya nchi wanachama wa  Jumuiya ya Afrika Mashariki (EAC) na nchi za Jumuiya ya Maendeleo  Kusini mwa Afrika (SADC). Uwekezaji wote huo unaoendelea kwa  vyovyote vile utahitaji huduma za Wahandisi kwa kiwango kikubwa.  Hivyo ni muhimu kuwepo kwa utayari (readiness) wenu na kuhakikisha  kwamba mnajijengea uwezo (capacity) unaohitajika ili muweze kuzitumia  fursa hizi kikamilifu.   MIRADI MINGINE KATIKA SEKTA MBALIMBALI  10  Kama mnavyofahamu, Serikali pia inaendelea na ujenzi wa Reli ya Kisasa  (Standard Gauge Railway) kutoka Dar es Salaam hadi Makutupora, Dodoma.  Ukarabati wa reli zilizopo pia unaendelea kufanyika.  Vilevile, Serikali inaboresha miundombinu mbalimbali ikiwemo mtandao  mkubwa wa barabara nchini kote, madaraja makubwa likiwemo la Kigongo  – Busisi, Daraja Jipya la Selander, barabara za juu kwenye Makutano ya  Ubungo, Miundombinu ya Mabasi Yaendayo Haraka (Awamu ya Pili),  Miundombinu ya Umeme na Maji, Upanuzi wa Bandari za Tanga, Dar es  Salaam na Mtwara; Ujenzi na Uboreshaji wa Hospitali za Rufaa, Mikoa,  Wilaya na Vituo vya Afya, ujenzi na ukarabati wa Vyuo Vikuu, Shule za  Sekondari, Shule za Msingi na Shule za Awali.  Katika miaka mitano iliyopita, Serikali ya Awamu ya Tano imesimamia  ujenzi na upanuzi wa viwanja vya ndege na ufufuaji wa Shirika la Ndege la  Taifa. Hadi sasa ndege nane (8) tayari zimeshapokelewa kati ya ndege kumi  na moja (11) zilizonunuliwa. Ndege hizo nane zinatoa huduma ndani na nje  ya nchi.  KUANZISHWA KWA WAKALA ZA KUTOA HUDUMA ZA BARABARA  NA MAJI VIJIJINI  Serikali imeanzisha Wakala wa Barabara za Vijijini na Mijini (TARURA) ili  kusaidia kutatua changamoto kubwa ya miundombinu ya barabara za mijini  na vijijini. Aidha, Serikali pia imeanzisha Wakala wa Usambazaji Maji na  Usafi wa Mazingira Vijijini (RUWASA) ili kuboresha na kuharakisha  kusambaza huduma za maji vijijini. Rai yangu ni kwamba TARURA na  RUWASA wafanye kazi zao kwa weledi na uadilifu mkubwa na kufikia  mategemeo na matazamio ya wananchi wengi, hususan wa vijijini ambako  11  miundombinu ya barabara za uhakika na huduma ya maji safi na salama  bado ni changamoto.   UHABA WA WAHANDISI NCHINI  Kama Mwenyekiti wa Bodi alivyoelezea, bado kuna uhaba wa Wahandisi  hapa nchini. Idadi ya wahandisi 29,019 waliosajiliwa waliopo ni idadi  ndogo kwa mahitaji wa maendeleo ya nchi yetu. Lengo la Serikali ni  kuendelea kuongeza na kuimarisha vyuo vyetu vinavyofundisha wahandisi.  Serikali imeanza kuchukua hatua za kuongeza majengo katika vyuo, na  kuongeza idadi ya wanafunzi katika vyuo vinavyotoa wahandisi, kama vile  Chuo Kikuu cha Dar es Salaam (University of Dar es Salaam – UDSM), Chuo  Kikuu cha Sayansi na Teknolojia Mbeya (Mbeya University of Science and  Technology – MUST), Taasisi ya Teknolojia Dar es Salaam (Dar es Salaam  Institute of Technology – DIT), Chuo cha Ufundi Arusha (Arusha Technical  College – ATC), Chuo cha Taifa cha Usafirishaji (National Institute of  Transport – NIT), Chuo Kikuu cha Kilimo cha Sokoine (Sokoine University  of Agriculture – SUA), Chuo Kikuu cha Ardhi (Ardhi University – ARU) na  Chuo cha Maji (Water Institute – WI).  Vilevile, Serikali kupitia Bodi ya Mikopo kwa Wanafunzi wa Elimu ya Juu  itaendelea kutenga fedha kwa ajili ya kusomesha wataalamu hawa kwa  kiwango cha Stashahada na Shahada.  Ndugu Mwenyekiti wa Bodi na Wahandisi;  7. Nachukua fursa hii kutoa pongezi kwa Wizara na Bodi ya Usajili wa  Wahandisi kwa juhudi zenu za kuendeleza wahandisi wahitimu (ambao  kama alivyosema Mwenyekiti wa Bodi idadi yao ni takribani 1,445 kwa  12  mwaka) kupitia mpango wa Structured Engineers Apprenticeship Programme  (SEAP). Nafahamu kwamba mpango huu unahitaji fedha nyingi pamoja na  miradi zaidi ya kutolea mafunzo. Serikali inaendelea kuyafanyia kazi  masuala haya. Aidha, wakati Serikali na Bodi pamoja na Wadau wengine  tukifanyia kazi hatua za kupata vyanzo vingine vya mapato ili kufanikisha  zaidi mpango huu, Serikali kupitia Wizara ya Ujenzi, Uchukuzi na  Mawasiliano (Sekta ya Ujenzi) itaendelea kutenga fedha kwa ajili ya  mafunzo haya.  Napenda niipongeze pia Serikali ya Norway kupitia Ubalozi wake hapa  nchini kwa kuiunga mkono Serikali kwani wamekuwa wakitoa kiasi  kikubwa cha fedha tangu mwaka 2010 kwa ajili ya kuwaendeleza wahandisi  wahitimu wanawake. Aidha, naishukuru Benki ya Dunia ambao nao tangu  mwaka 2018 wanatoa fedha kupitia mradi wa “Dar es Salaam Urban  Transport Improvement Project” kwa ajili ya kuendeleza vijana hawa. Pia,  napenda kuishukuru Wizara ya Elimu, Sayansi na Teknolojia kwa kutoa  fedha kupitia mradi wa (Education and Skills for Productive Jobs - ESPJ)  unaogharamiwa kwa fedha kutoka Benki ya Dunia, kwa ajili ya  kuwaendeleza wahandisi wahitimu kuanzia mwaka 2019.  Ndugu Mwenyekiti wa Bodi pamoja na Ndugu Wahandisi;  8. Kwa niaba ya Serikali napenda pia kuwapongeza Wahandisi wote hapa  nchini kwa ujumla, kwani mmetoa mchango mkubwa katika kufanikisha  kazi kubwa ya kuleta maendeleo katika nchi yetu inayofanywa na  Serikali hii ya Awamu ya Tano kupitia miradi mingi ya miundombinu,  mikubwa na midogo iliyotekelezwa, na inayoendelea kutekelezwa hapa  nchini. Watanzania wanapozungumzia kuridhika na hatua kubwa ya  13  maendeleo ya nchi yetu katika kipindi cha miaka mitano iliyopita, ni  dhahiri kuwa wanazungumzia pia kuridhika kwao na kazi zinazofanywa  na ninyi Wahandisi katika kujenga miundombinu wezeshi mbalimbali  nchini. Aidha, mnastahili pongezi kwa mchango wenu uliowezesha  Tanzania kufikia katika hatua ya uchumi wa kipato cha kati mwaka huu  wa 2020. Hongereni sana, na endeleeni kutekeleza wajibu wenu kwa  uzalendo, weledi, juhudi na maarifa. Hata hivyo, Bodi iendelee  kuwachukulia hatua kali baadhi ya Wahandisi wachache wasiozingatia  miiko na maadili ya Taaluma yao ya Uhandisi maana wanaichafua  Taaluma ya Uhandisi mbele ya jamii, pamoja na kuisababishia nchi yetu  hasara kutokana na vitendo vyao hivyo.  Ndugu Mwenyekiti wa Bodi, Ndugu Wahandisi;  9. Kabla sijamaliza hotuba yangu, napenda nirejee Mkutano kama huu  uliofanyika mwaka 2018 wakati Bodi yenu inasherehekea miaka 50 ya  kuanzishwa kwake, ambapo nilielekeza kuwa niletewe maazimio yenu  ya Mkutano ule ambayo yanaainisha changamoto zinazohitaji  kuchukuliwa hatua na Serikali. Mnamo mwezi Machi, mwaka 2019,  Mwenyekiti wa Bodi ya Usajili wa Wahandisi aliwasilisha kwangu  Maazimio husika kama nilivyoelekeza. Kwa kifupi, napenda  kuwafahamisha kuwa Maazimio yote yaliyowasilishwa kwangu  yamefanyiwa tathmini kwa kuzishirikisha Ofisi ya Waziri Mkuu (Sekta  ya Kazi, Vijana, Ajira na Watu wenye Ulemavu); Wizara ya Fedha na  Mipango; TAMISEMI; Wizara ya Elimu, Sayansi na Teknolojia; Ofisi ya  Rais, Menejimenti ya Utumishi wa Umma; Wizara ya Ujenzi, Uchukuzi  na Mawasiliano (Sekta ya Ujenzi); lakini pia niliishirikisha Bodi ya Usajili  wa Wahandisi kwa kuelekeza kuwa Bodi ifanye uchambuzi wa kina  14  kuhusiana na utendaji kazi wa Wahandisi na Makampuni ya Wazalendo  nchini na kuandaa mikakati ya kukabiliana na changamoto  zinazosababisha utendaji usioridhisha ili hatimae kuwezesha kuongeza  tija na uwezo wa Wahandisi na Makampuni hayo ya Wazalendo kuliko  ilivyo sasa.  Kwa nyakati tofauti tayari nimeshapokea mapendekezo ya jinsi ya  kutekeleza Maazimio ya Mkutano wa mwaka 2018 kutoka kwa Wizara  zote nilizozitaja (pamoja na baadhi ya Taasisi zilizo chini ya Wizara hizo),  lakini pia nimepokea kutoka kwa Bodi ya Usajili wa Wahandisi taarifa  niliyoelekeza waifanyie kazi.  Mapendekezo yaliyowasilishwa na Wizara husika pamoja na Bodi ya  Usajili wa Wahandisi yamefanyiwa uchambuzi na kubaini kuwa zipo  hatua zilizopendekezwa ambazo zinaweza kutekelezwa katika muda  mfupi (na baadhi yake zimeanza kutekelezwa), lakini zipo hatua  nyingine ambazo utekelezaji wake unahitaji muda wa kati na muda  mrefu, hususan zile zinazohitaji maamuzi ya kisera.  Ndugu Mwenyekiti wa Bodi, hivi karibuni nitakuletea taarifa rasmi ya  maandishi yenye maelezo ya kina ya jinsi ambavyo Serikali, Bodi yako  pamoja na Jumuia ya Wahandisi kwa ujumla tunapaswa kushughulikia  maazimio yale ili kufanikisha azma ya kuondoa changamoto zilizopo, na  hivyo kuongeza tija na ufanisi zaidi katika sekta hii ya ujenzi.  15  Mheshimiwa Mkuu wa Mkoa, Makatibu Wakuu, Ndugu Mwenyekiti wa Bodi,  Wahandisi Wote, Wageni Waalikwa, Mabibi na Mabwana;  10. Nimalizie hotuba yangu kwa kuwapongeza tena ninyi wote kwa  kushiriki katika maadhimisho haya ya Siku ya Wahandisi, na niwatakie  mkutano mwema, na majadiliano yenye tija. Serikali itaendelea kutoa  ushirikiano kwa Bodi, na kuhakikisha kwamba maazimio yanayofikiwa  katika mkutano huu yanafanyiwa kazi, na matokeo yake yanachangia  katika kukuza uchumi wa nchi yetu kupitia Sekta ya Viwanda.  Mwisho kabisa, natoa shukrani zangu za dhati kwa Bodi ya Usajili wa  Wahandisi, kwa kunipatia Tuzo ya kutambua mchango wangu katika  Sekta ya Ujenzi, hususan ushiriki wangu katika kuanzisha mpango wa  mafunzo (apprenticeship) kwa wahandisi wahitimu mnamo mwaka 2003,  wakati nilipokuwa Katibu Mkuu katika Wizara ya Ujenzi.  Pamoja na shukrani hizi, nafarijika sana kuona jinsi ambavyo Bodi ya  Usajili wa Wahandisi inafanya kazi nzuri ya kutekeleza mpango huu wa  mafunzo kwa Wahandisi Wahitimu. Hongereni sana na endeleeni  kutekeleza mpango huu ambao una tija kubwa kwa wahandisi wahitimu  pamoja na kwa sekta nzima ya ujenzi na Taifa kwa ujumla.  Kama nilivyosema awali, Serikali kwa kushirikiana na Bodi pamoja na  wadau wengine, tutaendelea kushirikiana kushughulikia changamoto  zilizopo, ili mpango huu uweze kutoa mafunzo kwa Wahandisi wahitimu  wengi zaidi kuliko ilivyo sasa.  16  Baada ya kusema hayo, ninayo furaha sasa kutamka kwamba  Maadhimisho ya Siku ya Wahandisi kwa Mwaka 2020 nimeyafungua  rasmi.  ASANTENI SANA KWA KUNISIKILIZA.