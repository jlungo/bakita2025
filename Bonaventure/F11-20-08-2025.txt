 JAMHURI YA MUUNGANO WA TANZANIA WIZARA YA AFYA FUNGU 52 MUHTASARI WA HOTUBA YA WAZIRI WA AFYA MHE. JENISTA J. MHAGAMA (MB), KUHUSU MAKADIRIO YA MAPATO NA MATUMIZI YA FEDHA YA WIZARA YA AFYA KWA MWAKA 2025/26 JUNI, 2025 MUHTASARI WA HOTUBA YA WAZIRI WA AFYA MHE. JENISTA JOAKIM MHAGAMA (MB), KUHUSU MAKADIRIO YA MAPATO NA MATUMIZI YA FEDHA YA WIZARA YA AFYA KWA MWAKA 2025/2026
 
A. UTANGULIZI 1. Mheshimiwa Spika, leo hii baada ya kupokea taarifa iliyowasilishwa mbele ya Bunge lako Tukufu na Mwenyekiti wa Kamati ya Kudumu ya Bunge ya Afya na Masuala ya UKIMWI ambayo imepitia na kuchambua kwa kina bajeti ya Wizara ya Afya, naomba kwa mujibu wa Vifungu namba 118 hadi 123 vya Kanuni za kudumu za Bunge toleo la mwaka 2023, kutoa hoja kwamba sasa Bunge lako Tukufu likubali kupokea, kujadili taarifa ya utekelezaji wa Mpango na Bajeti ya Wizara ya Afya kwa mwaka 2024/25 na kuidhinisha Makadirio ya Mapato na Matumizi kwa mwaka 2025/26. Mheshimiwa Spika, nitawapitisha katika muhtasari wa hotuba yangu lakini naomba hotuba yangu yote iingie katika kumbukumbu ya Bunge lako tukufu kama ilivyo katika kitabu kilichowasilishwa. 2. Mheshimiwa Spika, Hotuba hii inaonesha kishindo na kimbunga cha Mheshimiwa Rais wa Jamhuri ya Muungano wa Tanzania na Serikali yake ya Awamu ya Sita katika kujali ustawi wa Afya za Wananchi wa Tanzania na imejumuisha Mambo Makubwa yaliyotekelezwa kutokana na Ilani ya Chama cha Mapinduzi ya mwaka 2020 hadi 2025 katika Sekta ya Afya na Serikali ya Awamu Sita, Mwenendo wa Utekelezaji wa Bajeti katika kipindi cha Julai 2024 hadi Machi 2025 na Vipaumbele na Maombi ya Fedha kwa Mwaka 2025/26. 3. Mheshimiwa Spika, awali ya yote napenda kumshukuru Mwenyezi Mungu mwingi wa rehema kwa kuniwezesha kusimama mbele ya Bunge lako Tukufu na kuwasilisha hotuba yangu siku ya leo. Aidha, kipekee naomba kuchukua fursa hii kumshukuru kwa dhati, Rais wa Jamhuri ya Muungano wa Tanzania na Amiri Jeshi Mkuu Mheshimiwa Dkt. Samia Suluhu Hassan kwa Imani yake kwangu na kuniteua kusimamia Wizara ya Afya. Namshukuru Mheshimiwa Rais kwa dhamira yake ya kuendelea kuipa kipaumbele Sekta ya Afya kwa kufanya uwekezaji mkubwa wa rasilimali na kuimarisha kwa viwango vya juu vya Diplomasia ya Kimataifa katika eneo la Afya pamoja na kuboresha upatikanaji wa huduma za afya zenye ubora kwa wananchi. Hakika Mheshimiwa Rais wa Jamhuri ya Muungano wa Tanzania ni jemedari na kiongozi mbobezi wa aina ya kipekee anayefanya mapinduzi makubwa katika Sekta ya afya. Uwekezaji alioufanya unajidhihirisha kupitia mafanikio makubwa yaliyopatikana katika kipindi cha miaka minne cha uongozi wake kwani unagusa maisha ya kila siku ya wananchi kutokana na ukweli kwamba Mtu ni Afya, Afya ni Mtaji na Afya ni Usalama na Ustawi wa Nchi. 4. Mheshimiwa Spika, nachukua nafasi hii pia kumpongeza Mheshimiwa Rais kwa kuaminiwa na Chama cha Mapinduzi na kuchaguliwa kwa kishindo kuwa mgombea wa nafasi ya urais kwa kipindi kijacho cha miaka mitano (5) katika uchaguzi unaotarajiwa kufanyika mwezi Oktoba, 2025. Pia, nampongeza Mheshimiwa Balozi Dkt. Emmanuel John Nchimbi kwa kuteuliwa na kuchaguliwa kuwa mgombea mwenza wa Rais wa Jamhuri ya Muungano wa Tanzania. Vilevile, nampongeza Mheshimiwa Dkt. Hussein Ali Mwinyi kwa kupendekezwa na kuchaguliwa na Chama cha Mapinduzi kuwa Mgombea wa urais wa Serikali ya Mapinduzi Zanzibar. 5. Mheshimiwa Spika, napenda kutoa shukrani za dhati kwa Mheshimiwa Dkt. Philip Isdor Mpango, Makamu wa Rais wa Jamhuri ya Muungano wa Tanzania ambaye ameendelea kuwa mstari wa mbele kumsaidia Mheshimiwa Dkt. Samia Suluhu Hassan katika kuimarisha huduma za afya nchini. Pia, nitumie fursa hii kumshukuru Mheshimiwa Kassim Majaliwa Majaliwa (Mb), Waziri Mkuu wa Jamhuri ya Muungano wa Tanzania kwa uongozi wake katika kumsaidia Mheshimiwa Rais kuratibu huduma zinazotolewa na Sekta ya Afya nchini. Aidha, nampongeza Mheshimiwa Dkt. Doto Mashaka Biteko (Mb), Naibu Waziri Mkuu na Waziri wa Nishati kwa kumsaidia Mheshimiwa Waziri Mkuu kusimamia Sekta ya Afya pamoja na kuhakikisha upatikanaji wa uhakika wa nishati unaowezesha kuimarisha huduma bora za afya nchini. 6. Mheshimiwa Spika, napenda kukupongeza wewe binafsi kwa kuendelea kuliongoza vyema Bunge letu Tukufu kwa umahiri mkubwa unaodhihirika katika kufikia maamuzi yenye manufaa kwa ustawi wa Taifa letu licha ya majukumu uliyonayo ya Urais wa Umoja wa Mabunge Duniani (IPU). Aidha, nampongeza Naibu Spika, Mheshimiwa Mussa Azzan Zungu, kwa kuendelea kukusaidia vyema katika kuliongoza Bunge la Jamhuri ya Muungano wa Tanzania kwa uadilifu mkubwa. Nitumie fursa hii pia kuwapongeza Wenyeviti wa Bunge kwa kusimamia vyema mijadala ndani ya Bunge. 7. Mheshimiwa Spika, kipekee napenda kumpongeza Mheshimiwa Elibariki Emmanuel Kingu (Mb) Mwenyekiti wa Kamati ya Kudumu ya Bunge ya Afya na Masuala ya UKIMWI kwa kuiongoza vyema Kamati. Hakika Mwenyekiti wetu wa Kamati ni kiongozi mchapakazi na mwenye upeo wa juu katika kusimamia Sekta ya Afya. Napenda kumshukuru yeye na wajumbe wa Kamati kwa ushauri na maelekezo wanayotoa katika kuboresha utendaji wa Wizara. Aidha, ninawashukuru Waheshimiwa wabunge wote kwa ushirikiano mzuri wanaonipatia ikiwemo kutoa ushauri na maoni mbalimbali yenye lengo la kuboresha huduma za afya kwa Watanzania. Ninawaahidi waheshimiwa Wabunge kwamba, Wizara itazingatia ushauri wenu katika utekelezaji wa majukumu yetu ya kila siku kwa wananchi. Vilevile, ninatoa shukrani zangu za dhati kwa Katibu wa Bunge na watumishi wa Bunge kwa ushirikiano wanaoendelea kunipatia. Niwahakikishie kuwa viongozi na watumishi wa Sekta ya Afya nchini tutaendelea kutekeleza wajibu wetu wa kutoa huduma bora za afya kwa kuzingatia Sera, Sheria, Kanuni, Miongozo na Taratibu za utoaji huduma za afya. 8. Mheshimiwa Spika, kipekee nimpongeze Mheshimiwa Steven Masatu Wasira kwa kuchaguliwa kuwa Makamu Mwenyekiti wa Chama cha Mapinduzi Tanzania Bara. Vilevile nichukue fursa hii kumshkuru sana Waziri wa nchi Ofisi ya Rais TAMISEMI pamoja na kuwashukuru Waheshimiwa mawaziri wenzangu na Mwanasheria Mkuu wa Serikali kwa ushirikiano wanaoendelea kunipatia katika kuboresha usimamizi wa utoaji huduma bora za afya nchini. 9. Mheshimiwa Spika, napenda kutoa pongezi za dhati kwa Mhe. Dkt. Godwin Oloyce Mollel (Mb), Naibu Waziri wa Afya, kwa mchango wake muhimu katika Sekta ya afya na kuendelea kuaminiwa na Mheshimiwa Rais kunisaidia kusimamia Sekta hii na kwa uchapaji kazi wake huo ninawaomba wananchi wa Siha kuendelea kumuamini. Vilevile, nawapongeza Dkt. Seif Abdallah Shekalaghe, Katibu Mkuu, Ndugu Ismail Hassan Rumatila, Naibu Katibu Mkuu, pamoja na Dkt. Grace Elias Magembe, Mganga Mkuu wa Serikali kwa kuaminiwa na kuteuliwa na Mheshimiwa Rais kushika nyadhifa hizo na ninawashukuru kwa ushirikiano wao wa dhati kwangu. Kipekee niishukuru Menejimenti ya Wizara ya Afya na watumishi wote wa Sekta ya Afya kwa kutekeleza majukumu yao kwa ufanisi, moyo wa kizalendo na imani thabiti kwa uongozi wa Serikali ya Awamu ya Sita. Aidha, nichukue nafasi hii kumpongeza Prof. Tumaini J. Nagu kwa kuaminiwa na Mheshimiwa Rais kuteuliwa kuwa Naibu Katibu Mkuu Ofisi ya Rais TAMISEMI. 10. Mheshimiwa Spika, nichukue fursa hii kumpongeza Mheshimiwa Dkt. Samia Suluhu Hassan, Rais wa Jamhuri ya Muungano wa Tanzania katika kuimarisha mizania ya ukuaji wa mahusiano ya kidiplomasia ya afya, jambo lililowezesha nchi yetu kutambulika, kukubalika na kuaminiwa na mataifa mengine na kupewa nafasi adhimu za uongozi wa Sekta ya Afya kimataifa. Napenda kumpongeza Prof. Mohammed Yakub Janabi kuchaguliwa kwa ushindi wa kihistoria na kishindo kuwa Mkurugenzi wa Shirika la Afya Duniani Kanda ya Afrika. Nafasi hii tumeshinda kwa mara ya pili baada ya Mkurugenzi Mteule Dkt. Faustine E. Ndugulile kufariki dunia. Aidha, napenda kumpongeza Dkt. Ntuli Angyelile Kapologwe kwa kuchaguliwa kuwa Mtendaji Mkuu wa Jumuiya ya Afya ya nchi za Afrika Mashariki, Kati na Kusini. Nafasi hii tumeipata kwa mara nyingine baada ya Dkt. Winnie Mpanju ambaye alishika kipindi cha nyuma. Ushindi wao umeleta heshima kwa Bara la Afrika na kwa watanzania kwa ujumla. 11. Mheshimiwa Spika, kupitia Bunge lako tukufu napenda kuishukuru Kamati ya Kampeni iliyowezesha wagombea wetu kushinda kwa kishindo. Kipekee namshukuru Mheshimiwa Dkt. Jakaya Mrisho Kikwete, Rais Mstaafu wa Jamhuri ya Muungano wa Tanzania aliyekuwa Mwenyekiti wa Kampeni pamoja na kamati nzima kwa kufanya kazi usiku na mchana bila kuchoka na kwa weledi mkubwa. Aidha, napenda kutambua michango ya Wizara zote zikiongozwa na Wizara ya Mambo ya Nje na Ushirikiano wa Afrika Mashariki. Hivyo, kwa niaba ya Sekta ya Afya nasema asanteni sana. 12. Mheshimiwa Spika, napenda kumpongeza Dkt. John Christian Rwegasha kwa kuteuliwa kuwa Mkurugenzi wa Tiba katika Kamisheni ya Umoja wa Afrika. Aidha, nampongeza Prof. Kaushik Ramaiya kwa kutunukiwa tuzo ya Pravasi Bharatiya Samman ya Rais wa India inayotambua mchango wake kwa jamii katika kupambana na magonjwa yasiyoambukiza. 13. Mheshimiwa Spika, kipekee naishukuru familia yangu kwa ushirikiano wanaonipa, sala na maombi yao wakati wote ninapotekeleza majukumu yangu. Kipekee na kwa unyenyekevu mkubwa, nitumie fursa hii mbele ya Bunge lako Tukufu kuwashukuru kwa moyo wa dhati wananchi wote wa jimbo langu pendwa la Peramiho kwa namna mnavyoniamini na kunipa ushirikiano wa kiwango cha juu katika kipindi chote ninachowatumikia kama Mbunge wenu. Mara zote ninajikuta mwenye nguvu na ari kubwa ya kuwatumikia pasipo kuchoka na ninawathibitishia kwamba bado nina nia, nguvu na ari ya kuendelea kushirikiana nanyi katika kuendeleza kazi tuliyoianza kwa pamoja ya kuleta maendeleo. Mahaba yangu kwa wananchi wa jimbo la Peramiho hayana kipimo, moyo na akili zangu muda wote ni kuhusu namna ya kuendelea kuwatumikia. Mimi mtoto wenu ninawaahidi kuwa baada ya shughuli hii nitarudi kuungana nanyi na ninaamini kuwa mtaendelea kuniunga mkono kama mlivyofanya katika vipindi vilivyopita. 14. Mheshimiwa Spika, kwa masikitiko napenda kutoa pole kwako wewe Binafsi na Bunge lako Tukufu, wanafamilia wote, ndugu, jamaa, marafiki, na wananchi wote kwa ujumla kwa kuondokewa na wapendwa wetu ikiwemo; Cleopa David Msuya, Profesa Philemon Sarungi, Dkt. Faustine Engelbert Ndugulile na Jaji Frederick Werema. Viongozi hao watakumbukwa kwa mchango wao mkubwa katika maendeleo ya Sekta ya Afya na nchi yetu kwa Ujumla. 15. Mheshimiwa Spika, natoa pole kwa watumishi wa Sekta ya Afya kwa kuwapoteza watumishi wenzao katika kipindi hiki na watanzania wote, waliopoteza ndugu zao kutokana na sababu mbalimbali ikiwemo kuporomoka kwa jengo la ghorofa la Kariakoo Jijini Dar es Salaam. Mungu azilaze roho za marehemu mahali pema peponi, Amina. B. MAMBO MAKUBWA YALIYOTEKELEZWA NA SERIKALI YA AWAMU YA SITA KATIKA SEKTA YA AFYA KUANZIA MWAKA 2021 HADI MACHI 2025 16. Mheshimiwa Spika, baada ya kutoa maelezo yangu ya utangulizi, naomba sasa kutambua mafanikio makubwa ya kiuwekezaji yaliyopatikana kupitia utekelezaji wa Ilani ya Chama cha Mapinduzi 2020-2025 chini ya Uongozi wa Mheshimiwa Dkt. Samia Suluhu Hassan, Rais wa Awamu ya Sita wa Jamhuri ya Muungano wa Tanzania tangu alipoingia madarakani. a. Serikali imeokoa vifo vya wajawazito na Watoto kwa: - i. Kujenga vituo vya kutolea huduma za upasuaji kutoka vituo 388 hadi kufikia vituo 577; ii. Imeongeza vyumba maalum (NCU) kwa ajili ya huduma za watoto wachanga wenye changamoto mbalimbali ikiwemo uzito pungufu kutoka 80 hadi kufikia 362; iii. Kuimarika kwa huduma za Mkoba za Madaktari Bingwa wa Dkt. Samia, kumewezesha kuwafikia watanzania zaidi ya 154,015 ikiwemo wanawake katika Halmashauri zote nchini pamoja na kujengea uwezo watumishi 9,434; iv. Akinamama 135,526 wameokolewa maisha yao wakati wa uzazi kupitia Mfumo wa rufaa za dharura wa M-Mama ulio asisiwa na Mheshimiwa Rais wa Jamhuri ya Muungano wa Tanzania na unaotekelezwa nchi nzima. Ujumbe wa Wizara kwa wananchi: Maono ya Mheshimiwa Rais wa Jamhuri ya Muungano wa Tanzania kuhusu uzazi salama, mifumo bora ya rufaa, uwajibikaji katika utendaji, miundombinu, vifaa na vifaa tiba na ushirikishwaji wa vyama vya kitaaluma vimewezesha kupunguza vifo vya akinamama vitokanavyo na uzazi kutoka 556 hadi 104 kwa kila vizazi hai 100,000. Mafanikio hayo yamesababisha Mheshimiwa Dkt. Samia Suluhu Hassan, Rais wa Jamhuri ya Muungano wa Tanzania kutunukiwa tuzo ya kimataifa ijulikanayo kwa jina la Goalkeeper Award, iliyotolewa na Taasisi ya Gates ya Marekani, tarehe 4 Februari, 2025. Tuzo hii hutolewa kwa Viongozi waliofanikiwa kutekeleza kwa mafanikio Malengo ya Maendeleo Endelevu: • Mheshimiwa Rais amekuwa Rais wa kwanza Barani Afrika kutunukiwa tuzo hii; • Amekuwa Rais wa kwanza mwanamke kutunukiwa tuzo hii; • Amekuwa ni Rais wa kwanza kutunukiwa tuzo hii nchini kwake; • Amekuwa ni Rais wa kwanza Duniani kutunukiwa tuzo ya kuokoa vifo vya wanawake wakati wa uzazi; na • Amekuwa ni Rais wa kwanza kupokea tuzo hiyo na kuikabidhi kwa watumishi wa Sekta ya Afya waliochangia kuokoa vifo vya akinamama na watoto. b. Mheshimiwa Spika, Mheshimiwa Rais na Serikali yake ameanzisha Mpango Jumuishi na Shirikishi wa Wahudumu wa Afya ngazi ya Jamii kwa lengo la kuwafikia wananchi katika ngazi ya kaya. Wahudumu hao ni macho yetu, masikio yetu na mikono yetu katika kaya, vijiji na mitaa wenye jukumu la kuelimisha, kutambua mazingira hatarishi ya kiafya mapema na kuwezesha jamii na Serikali kuchukua hatua za udhibiti mapema. Wahudumu hao si tu watoa huduma, bali ni viongozi wa mabadiliko ya afya katika jamii zao. Hivyo natoa wito kwa wananchi kuwapokea na kuwapa ushirikiano wanapokuwa kwenye majukumu yao maana ni kiungo muhimu katika kufikia afya bora kwa wote. Mpaka sasa jumla ya wahudumu 12,832 wamechaguliwa na kati yao 3,706 wamehitimu mafunzo na 4,309 wanaendelea na mafunzo katika vyuo 45 nchini. Lengo ni kufikia wahudumu ngazi ya jamii 137,294 ifikapo 2029. c. Kuongezeka kwa miundombinu yenye ubora ya kutolea huduma za afya katika ngazi zote ikiwemo ukamilishaji wa miradi ifuatayo:- i. Hospitali za Rufaa za Mikoa ya Geita, Njombe, Songwe, Simiyu, Katavi na Hospitali ya Rufaa ya Kumbukumbu ya Mwalimu Nyerere Kwangwa; ii. Jengo la huduma za tiba mionzi kwa matibabu ya magonjwa ya Saratani katika Hospitali ya Rufaa ya Kanda ya Kaskazini (KCMC) na Huduma hizo zitaanza kutolewa rasmi tarehe 25 Juni 2025; iii. Jengo la Damu Salama katika Hospitali ya Rufaa ya Mkoa wa Kigoma-Maweni; iv. Maabara yenye uwezo wa Usalama wa Kibailojia Daraja la 3 katika hospitali ya Kibong’oto. Maabara hii ni mojawapo ya maabara tano (5) Afrika zenye hadhi ya kuwa maabara za rufaa za kimataifa; v. Vichomea taka 44 katika mikoa yote kikiwemo kichomea taka maalum chenye uwezo wa kuteketeza taka tani moja kwa saa mbili; vi. Vituo vya kutolea huduma za afya kutoka 10,153 mpaka kufikia vituo 12,846; vii. Vitanda vya wagonjwa mahututi (ICU) kutoka vitanda 258 hadi kufikia vitanda 1,362; na viii. Vitanda vya kulaza wagonjwa wa kawaida kutoka vitanda 86,131 hadi vitanda 153,683. “Ongezeko la miundombinu ya kutolea huduma za afya nchini limeiwezesha Serikali kusogeza huduma za afya karibu zaidi na wananchi kama inavyoelekezwa na Ilani ya Uchaguzi ya CCM ya mwaka 2020 - 2025. Hadi sasa wastani wa asilimia 80 ya wananchi wanapata huduma za afya ndani ya kilometa 5 za maeneo wanayoishi, lengo ni kufikia asilimia 95 ifikapo mwaka 2030”. d. Mafanikio makubwa yamepatikana katika huduma za uchunguzi na Vifaa tiba:- i. MRI zimeongezeka kutoka saba (7) hadi kufikia 13 na zinapatikana katika Hospitali zote za Kanda, Hospitali Maalum na Hospitali ya Taifa nchini; ii. CT Scan zimeongezeka kutoka 12 hadi 45 na zinapatikana katika Hospitali zote za Rufaa za serikali na binafsi; iii. Ultrasound kutoka 476 hadi 970 zimesambazwa hadi katika ngazi ya Vituo vya Afya nchini; iv. Angio Suite kutoka 4 hadi 5; v. Fluoroscopy kutoka 9 hadi 13; vi. Digital X-ray 147 hadi 491; vii. Cathlab moja (1) hadi nne (4); na viii. PET CT - Scan haikuwepo sasa ipo moja (1) yenye thamani ya Shilingi Bilioni 18.5 na yenye kazi ya uchunguzi na ufuatiliaji wa matibabu ya wagonjwa wa saratani. Kuongezeka kwa vifaa na vifaa tiba vya uchunguzi kumepunguza rufaa za ndani na nje ya nchi, kumewezesha kusogeza huduma kwa wananchi kwa gharama nafuu na kusaidia kutoa matibabu yenye ubora zaidi na kwa wakati. ‘Mheshimiwa Spika, Tanzania ni miongoni mwa nchi Mbili (2) kati ya nane (8) zilizopo kwenye Jumuiya ya Afrika Mashariki na ni miongoni mwa nchi Tatu (3) katika Jumuiya ya SADC na kwa Bara la Afrika ni moja kati ya nchi tisa (9) zenye mashine ya PET CT - Scan’. e. Serikali imefanikiwa kuimarisha huduma za uokoaji wakati wa dharura kwa kupunguza vifo vya wananchi kwa asilimia 40 hadi 50 kutokana na kuongezeka kwa idadi ya majengo ya kutolea huduma za dharura kutoka 7 hadi 125 katika hospitali ngazi ya Kanda hadi Taifa. Vilevile Serikali imeongeza magari ya kubebea wagonjwa kutoka 540 hadi 1,267 ili kuimarisha huduma za uokoaji wakati wa dharura. f. Ubora wa huduma umeimarika kwa kuongeza rasilimali watu kutoka 48,633 hadi kufikia watumishi 177,711 wenye ajira za kudumu. g. Kupitishwa kwa Sheria ya Bima ya Afya kwa Wote na Kanuni zake zitakazowezesha wananchi kupata huduma za afya bila kikwazo cha fedha na kuelekea kufikia lengo la kidunia la huduma za afya kwa wote (Universal Health Coverage). h. Kuimarika kwa makusanyo ya Mfuko wa Taifa wa Bima ya Afya kutoka Shilingi Bilioni 560.8 hadi 619.8. Ongezeko hilo limeimarisha Uhai na uhimilivu wa Mfuko. i. Idadi ya wataalam bingwa na ubingwa bobezi imeongezeka kutokana na Samia Health Super Specialization Scholarship Program kutoka 2,188 hadi 4,967. Lengo la Serikali katika kuanzisha program hii ni pamoja na; • Kupata wataalam wa afya wenye ubingwa na ubobezi ndani ya nchi watakaokuza uwezo na ujuzi kwa wataalam wa ndani • Kupunguza rufaa za nje na ndani • Kupunguza gharama za matibabu na • Kupunguza utegemezi wa wataalam wa nje j. Kuimarisha upatikanaji wa huduma za ubingwa bobezi kwa wananchi wasio na uwezo wa kugharamia matibabu ambapo jumla ya Shilingi Bilioni 11 zimetolewa. Wananchi 1,022 wamenufaika na mpango huo na kupatiwa huduma bobezi katika Hospitali ya Taifa, Hospitali Maalum na Hospitali za Kanda. Aidha baadhi ya huduma zilizotolewa ni Upandikizaji wa figo, vifaa vya usikivu, uloto, upasuaji wa moyo, upasuaji wa ubongo na uti wa mgongo. “Huu ni ubunifu alioutoa mama Samia katika kuwawezesha wananchi wasio na uwezo kuweza kupata huduma za ubingwa bobezi. Upatikanaji wa fedha hizo pamoja na kuwawezesha wananchi kupata huduma, umewezesha ukuaji na ubora wa huduma zinazotolewa na taasisi zetu za afya hapa nchini”. k. Kuimarika na kuongezeka kwa hali ya upatikanaji wa bidhaa za afya muhimu za kipaumbele 382 kutoka asilimia 58 mpaka asilimia 87 pamoja na kuongezeka kwa viwanda vya dawa, vifaa na vifaa tiba kutoka 23 hadi 92. Ongezeko hilo la viwanda limepunguza uagizaji wa dawa, vifaa na vifaa tiba kutoka nje ya nchi kwa asilimia 20. “Nitumie fursa hii, kumshukuru tena Mheshimiwa Rais kwa kutoa fedha za kutosha kwa ajili ya ununuzi wa bidhaa za afya nchini ambapo jumla ya Shilingi Bilioni 183.2 sawa na asilimia 91.6 zimekuwa zikitolewa kila mwaka. Aidha, Serikali imeendelea kukiimarisha MSD kwa kuipatia mtaji wa jumla ya shilingi bilioni 150 ikiwa ni mara ya kwanza tangu kuanzishwa kwa MSD”. l. Kuongezeka kwa uzalishaji wa dawa za kuua viluwiluwi wa mbu katika kiwanda cha Kibaha ambapo Serikali imetoa jumla ya Shilingi Bilioni 10 kwa ajili ya ununuzi wa dawa ambazo zimewezesha ununuzi wa lita 833,333.3 na zinaendelea kusambazwa katika Halmashauri zote nchini. m. Kuendelea kuimarika kwa Mamlaka ya Dawa na Vifaa tiba nchini (TMDA) kwa kuendelea kuwa kinara katika ngazi ya tatu (Maturity Level 3) kwa viwango vya Shirika la Afya Duniani. n. Kuimarika kwa tiba utalii nchini ambapo wagonjwa kutoka nje ya nchi wameongezeka kutoka 5,705 hadi 12,180. o. Kuongezeka kwa vituo vya menejimenti ya dharura za afya kutoka mikoa sita (6) hadi 20 vilivyoimarisha ukusanyaji na uchambuzi wa takwimu za kukabiliana na magonjwa ya milipuko. p. Kuimarika kwa uwezo wa nchi katika uchunguzi wa kimaabara wa magonjwa mbalimbali ikiwemo ununuzi wa Maabara jongezi mbili (2). q. Kuimarika kwa usalama wa afya mipakani kwa kusimika mashine 16 za kisasa za uchunguzi wa jotomwili kwa ajili ya kuchunguza wasafiri wote wanaoingia na kutoka nchini. r. Kukamilika kwa ujenzi wa maghala tisa (9) ya kuhifadhia chanjo pamoja na ununuzi wa magari 96 na pikipiki 300 kwa ajili ya kusambaza chanjo ambako kumepelekea kuongezeka kwa kiwango cha utoaji wa huduma za chanjo kutoka asilimia 81 hadi kufikia asilimia 97 ambacho ni zaidi ya kiwango kilichowekwa na Shirika la Afya Duniani cha asilimia 90. “Mtakumbuka kuwa, pikipiki na magari hayo yalitolewa na Mhe. Philip Isdor Mpango, Makamu wa Rais wa Jamhuri ya Muungano wa Tanzania na yamewezesha upatikanaji wa chanjo kwa watoto wetu katika vituo vilivyokuwa havifikiki kirahisi na kupunguza adha ya usafiri kwa watumishi wetu wanaosambaza chanjo hizo’. s. Maisha ya wananchi yameokolewa dhidi ya magonjwa yaliyokuwa hayapewi kipaumbele kwa kufanya upasuaji wa mabusha kwa watu 11,228 na kufanya upasuaji mdogo wa usawazishaji wa vikope kwa watu 13,779. t. Kuboresha hali ya lishe nchini kwa kuongeza mashine 230 za kunyunyizia virutubishi (dosifiers) kwenye vyakula na kufikia 1,402 zilizofungwa katika mikoa yote nchini. C. MWENENDO WA UTEKELEZAJI WA BAJETI KATIKA KIPINDI CHA JULAI 2024 HADI MACHI, 2025 17. Mheshimiwa Spika, baada ya kutoa maelezo kuhusu mafanikio makubwa ya kiuwekezaji, ninapenda sasa kutoa maelezo kuhusu utekelezaji wa majukumu ya Wizara ya Afya kwa mwaka 2024/25, Mpango na Makadirio ya Mapato na Matumizi pamoja na maombi ya fedha ya kutekeleza vipaumbele vya Wizara kwa mwaka 2025/26 kama ilivyoainishwa kwa kina kuanzia ukurasa wa 28 hadi 205 wa hotuba yangu. 18. Mheshimiwa Spika, katika mwaka wa fedha 2024/25, Wizara na Taasisi zilizo chini yake ilikadiria kukusanya kiasi cha Shilingi Bilioni 756.9 ambapo kati ya fedha hizo, Shilingi Bilioni 70.8 ni kutoka Makao Makuu ya Wizara (ikiwemo Bodi, Mabaraza ya Kitaaluma, Elimu ya Afya kwa Umma na Afya Mipakani), Shilingi Bilioni 134.2 ni kutoka Hospitali za Rufaa za Mikoa na Shilingi Bilioni 551.9 ni kutoka Hospitali ya Taifa, Hospitali Maalum, Hospitali za Rufaa za Kanda pamoja na Taasisi zilizo chini ya Wizara. 19. Mheshimiwa Spika, hadi kufikia Machi, 2025, Wizara na Taasisi zilizo chini yake zimekusanya jumla ya kiasi cha Shilingi Bilioni 603.7 sawa na asilimia 80 ya lengo la kukusanya maduhuli ya Shilingi Bilioni 756.9. Kati ya fedha hizo, kiasi cha Shilingi Bilioni 52.4 sawa na asilimia 74 ya makadirio kimekusanywa kutoka Makao Makuu ya Wizara, kiasi cha Shilingi Bilioni 117.9 sawa na asilimia 88 kimekusanywa kutoka Hospitali za Rufaa za Mikoa na kiasi cha Shilingi Bilioni 433.4 sawa asilimia 79 kimekusanywa kutoka katika Taasisi zilizo chini ya Wizara. 20. Mheshimiwa Spika, katika mwaka wa fedha 2024/25 Wizara iliidhinishiwa na Bunge lako tukufu kutumia jumla ya kiasi cha Shilingi Trilioni 1.312 ili kutekeleza majukumu yake. Kati ya fedha hizo, kiasi cha Shilingi Bilioni 632.3 ni kwa ajili ya matumizi ya kawaida ambapo Mishahara ni Shilingi Bilioni 484.9 na matumizi mengineyo ni Shilingi Bilioni 147.3. Aidha, jumla ya Shilingi Bilioni 679.6 zilitengwa kwa ajili ya utekelezaji wa Miradi ya Maendeleo ambapo Fedha za Ndani ni Shilingi Bilioni 416.3 na Fedha za Nje ni Shilingi Bilioni 263.3. 21. Mheshimiwa Spika, hadi kufikia Machi, 2025, jumla ya kiasi cha Shilingi Trilioni 1.2 kimepokelewa sawa na asilimia 94 ya fedha zilizoidhinishwa. Kati ya fedha hizo, kiasi cha Shilingi Bilioni 472.7 sawa na asilimia 75 ni kwa ajili ya Matumizi ya Kawaida ambapo Mishahara ni Shilingi Bilioni 375.2 na matumizi Mengineyo ni Shilingi Bilioni 97.5. Aidha, kiasi cha Shilingi Bilioni 759.2 sawa na asilimia 112 ni kwa ajili ya utekelezaji wa Miradi ya Maendeleo ambapo Fedha za Ndani ni Shilingi Bilioni 501.1 sawa na asilimia 120 na Fedha za Nje ni Shilingi Bilioni 258.0 sawa na asilimia 98. 22. Mheshimiwa Spika, naomba uridhie niwapitishe katika maeneo muhimu ya utekelezaji kwa mwaka 2024/25 kama ifuatavyo: - Huduma za Afya ya Uzazi, Mama na Mtoto 23. Mheshimiwa Spika, jumla ya wajawazito 2,127,548 walihudhuria kliniki angalau mara moja kati ya wajawazito 2,077,689 waliotarajiwa. Aidha, katika kuimarisha huduma wakati wa kujifungua, jumla ya wajawazito 1,686,476 sawa na asilimia 87.4 walijifungua katika vituo vya kutolea huduma za afya. 24. Mheshimiwa Spika, Wizara imeendelea kuimarisha upatikanaji wa huduma za afya baada ya kujifungua ambapo jumla ya akinamama 1,525,672 sawa na asilimia 89.4 na watoto wachanga 1,517,219 sawa na asilimia 88.9 walipatiwa huduma ndani ya siku tatu (3) za mwanzo baada ya kujifungua na kuzaliwa. 25. Mheshimiwa Spika, Wizara imeendelea kusimamia utekelezaji wa Sera ya Afya ya mwaka 2007 tamko la 5.3.4 (c) linaloeleza kuhusu kutolewa kwa huduma bila malipo kwa wajawazito na watoto wenye umri chini ya miaka mitano. Aidha, napenda kulifahamisha Bunge lako tukufu kuwa utekelezaji wa Sera hiyo unaendelea pamoja na changamoto mbalimbali zinazoikabili ikiwemo mahitaji makubwa ya ugharamiaji wa huduma za afya ikilinganishwa na bajeti inayoidhinishwa na bunge. ‘Nitumie fursa hii kuwapongeza na kuwahimiza akinamama kuendelea kuwahi katika vituo vya kutolea huduma za afya wakati wa ujauzito ili changamoto zao ziweze kugunduliwa na kushughulikiwa mapema. Niwaombe waheshimiwa wabunge wanaume wawe vinara (champions) kwa kuwasindikiza wenza wao kupata huduma wakati wa mahudhurio ya kliniki, wakati wa kujifungua na baada ya kujifungua’. Udhibiti wa Magonjwa Yasiyoambukiza 26. Mheshimiwa Spika, jumla ya wagonjwa wapya wa Saratani 11,801 walibainika na kuanza matibabu katika Hospitali za Ocean Road, KCMC, Benjamin Mkapa, Bugando, Kanda Mbeya na Hospitali ya Taifa Muhimbili. Aidha, jumla ya wagonjwa wa kisukari (646,474), shinikizo la damu (1,394,632) walibainika na kuanza matibabu katika hospitali za Rufaa nchini. Vilevile, kufuatia jitihada za Serikali za kuhakikisha huduma za matibabu ya shinikizo la damu zinatolewa kuanzia ngazi ya Zahanati, vifo vitokanavyo na ugonjwa huo vimepungua kutoka 502 hadi 439 sawa na asilimia 12. 27. Mheshimiwa Spika, Serikali imeendelea kuimarisha afua za udhibiti katika ngazi zote na katika kipindi cha Julai 2024 hadi Machi 2025, takribani watu milioni 20 walipatiwa elimu kuhusu magonjwa yasiyoambukiza na afua za kuzuia na kudhibiti magonjwa hayo kupitia njia mbalimbali ikiwemo usambazaji wa nakala ngumu 15,050 za kitabu cha mtindo bora wa maisha pamoja na nakala laini za ujumbe mfupi na video fupi zaidi ya 10,000 kupitia mitandao ya kijamii. Utoaji wa Huduma za Tiba 28. Mheshimiwa Spika, Wizara imejenga vituo vipya vya kutolea huduma za afya 580 katika ngazi zote ili kusogeza huduma karibu na wananchi na hivyo kufanya jumla ya vituo vya kutolea huduma kufikia 12,846. Kati ya Vituo hivyo, Vituo vya umma ni 7,627 na binafsi ni 5,219. Aidha, vitanda vya kulaza wagonjwa vimeongezeka kutoka 145,374 hadi kufikia vitanda 153,683. 29. Mheshimiwa Spika, jumla ya wananchi 39,386,226 walipata huduma za afya katika vituo vya kutolea huduma za afya nchini kote. Takwimu za utoaji wa huduma za afya zinaonesha kwamba asilimia 81 ya wananchi wanapata huduma katika ngazi ya afya ya msingi, hali hiyo inaonesha juhudi kubwa zilizofanywa na Serikali katika uwekezaji na uimarishaji wa huduma katika ngazi ya afya ya msingi na kuleta huduma karibu na wananchi. 30. Mheshimiwa Spika, Hospitali ya Taifa, Hospitali maalum, Hospitali za rufaa za kanda na mikoa zimeweza kutoa huduma za afya kwa njia ya msamaha zenye thamani ya Shilingi Bilioni 34.7 kwa wananchi 268,244 wasio na uwezo waliopatiwa huduma katika Hospitali za Rufaa. Huduma zilizoongoza kutolewa misamaha ni huduma za uchujaji damu (Dialysis), huduma za mionzi kwa wagonjwa wa saratani, vipimo vya maabara, huduma za radiolojia, huduma za upasuaji, gharama za kumuona daktari, dawa na huduma za wagonjwa mahututi (ICU). Uimarishaji wa Huduma za Matibabu ya Ubingwa na Ubingwa Bobezi 31. Mheshimiwa Spika, Serikali imeendelea kufanya uwekezaji mkubwa katika kuimarisha upatikanaji wa huduma za ubingwa na ubingwa bobezi katika hospitali za Rufaa za Mikoa, Hospitali za Rufaa za Kanda, Hospitali Maalum na Hospitali ya Taifa kwa lengo la kusogeza huduma hizo kwa wananchi. 32. Mheshimiwa Spika, baadhi ya huduma za ubingwa bobezi zilizotolewa ni upandikizaji wa figo (Wagonjwa 21), vifaa vya usikivu (Wagonjwa 16), uloto (Wagonjwa 7), meno (Wagonjwa 64), mimba (Wanawake 8); upasuaji wa kupunguza uzito (Wagonjwa 13), nyonga na goti (Wagonjwa 320), Moyo bila kufungua kifua (Wagonjwa 3,103), moyo kwa kufungua kifua (Wagonjwa 1,086), ubongo (Wagonjwa 89); tiba mionzi (Wagonjwa 152,287), tiba kinga (Wagonjwa 42), saratani ya mlango wa kizazi (Wagonjwa 527,606), saratani ya matiti (Wagonjwa 546,993), kuwekewa Puto tumboni (Wagonjwa 153), kuchuja damu (Wagonjwa 1,095) na tiba radiolojia (Wagonjwa 264). 33. Mheshimiwa Spika, huduma mpya za ubingwa bobezi zilizoanzishwa katika hospitali za umma ni pamoja na upandikizaji wa mimba, upasuaji na uchunguzi wa kichwa na ubongo bila kufungua fuvu, upasuaji wa mgongo kwa kufungua eneo dogo, upasuaji wa kuondoa uvimbe kwenye ubongo kupitia tundu la pua na upandikizaji meno. 34. Mheshimiwa Spika, Wizara imeendelea kuhakikisha upatikanaji wa huduma angalau nane (8) za msingi za ubingwa katika Hospitali za Rufaa za Mikoa 15 ikilinganishwa na hospitali nane (8) kwa mwaka 2024. Huduma hizo ni za akinamama na uzazi, watoto, upasuaji, upasuaji wa mifupa, tiba ya ndani, dawa za usingizi na ganzi tiba, radiolojia na dharura. 35. Mheshimiwa Spika, jumla ya wagonjwa 99,888 walihudumiwa kupitia kambi za madaktari bingwa wa Dkt. Samia zilizofanyika katika Halmashauri na Hospitali za Rufaa za Mikoa saba (7) ya Iringa, Rukwa, Mara, Njombe, Manyara, Dar es Salaam na Kilimanjaro. Kati ya wagonjwa hao, 5,998 walipatiwa huduma za upasuaji, 3,563 walipata rufaa kutoka ngazi ya msingi kwenda Hospitali za Rufaa za Mikoa na 258 walipatiwa rufaa kutoka Hospitali za Rufaa za Mikoa kwenda kupata matibabu zaidi katika Hospitali za Kanda na Taifa. ‘Naomba kutoa wito kwa Waheshimiwa Wabunge kuhamasisha wananchi kujitokeza kwa wingi ili kufaidika na huduma hizi kipindi wataalam hawa wanapofika kwenye maeneo yetu’. 36. Mheshimiwa Spika, kutokana na kuboresha tiba utalii nchini, jumla ya wagonjwa 4,337 kutoka nchi za Comoro, Malawi, Burundi, Zambia, Rwanda, Afrika Kusini, Msumbiji, Congo DRC, Sudan, Uganda, Zimbabwe, Ethiopia, Somalia, Kenya, Egypt, na Mauritius walipata huduma nchini. Huduma zilizotolewa kwa wagonjwa hao ni pamoja na huduma za moyo, mifupa, mifumo ya fahamu, figo na Saratani. 37. Mheshimiwa Spika, Wizara kupitia Hospitali ya Taifa Muhimbili, Taasisi ya Moyo Jakaya Kikwete, Taasisi ya Mifupa ya Muhimbili, Taasisi ya Saratani ya Ocean Road, Hospitali ya Benjamin Mkapa kwa kushirikiana na Wadau wa Sekta binafsi walikwenda nje ya nchi na kutoa huduma Mkoba kwa wagonjwa katika nchi za Malawi, Visiwa vya Comoro na Burundi pia kutangaza huduma za kibingwa na ubingwa bobezi zinazopatikana nchini. Jumla ya wagonjwa 2,770 walihudumiwa katika kambi hizo. Utoaji wa huduma hizo ni mkakati maalum wa kutangaza huduma za tiba utalii na kuimarisha diplomasia ya afya Kimataifa. Mapambano dhidi ya Magonjwa ya Kuambukiza 38. Mheshimiwa Spika, Wizara imeendelea kusimamia utekelezaji wa afua mbalimbali zenye lengo la kuzuia maambukizi mapya na kutoa huduma za tiba kwa magonjwa ya kuambukiza ikiwa ni pamoja na Kifua kikuu, Malaria, VVU/UKIMWI, Homa ya Ini na Magonjwa ya Ngono. Hali ya maambukizi inaendelea kupungua. Udhibiti wa Magonjwa ya Milipuko na Huduma za Afya Mipakani 39. Mheshimiwa Spika, Serikali imeendelea kukabiliana na magonjwa ya milipuko ikiwemo Kipindupindu, Marburg, Mpox. Aidha, tarehe 13 Machi Serikali ilitangaza kuisha kwa mlipuko wa ugonjwa wa Marburg ikiwa ni ndani ya siku 54 tangu ulipotangazwa tarehe 20 Januari 2025. Udhibiti wa ugonjwa huo umetokana na uimara wa mifumo ya afya inayosimamiwa na Serikali kwa kushirikiana na wadau wa maendeleo na uwezo mkubwa walio nao wataalamu wetu wa Afya. ‘Naomba kuwahakikishia wananchi kuwa, Serikali kupitia Wizara ya Afya imejipanga kuzuia na kukabiliana na magonjwa ya milipuko na ya kuambukiza’. Huduma za Chanjo 40. Mheshimiwa Spika, hali ya utoaji wa chanjo nchini ni nzuri na inaendelea kuimarika kulingana na malengo yaliyowekwa na Wizara imeendelea kuhakikisha watoto wote wanaohitaji huduma ya chanjo wanafikiwa na huduma hiyo kwa lengo la kuzuia magonjwa yanayoweza kuzuilika kwa chanjo. Jumla ya watoto 2,995,318 sawa na asilimia 96 ya watoto 3,114,061 walipatiwa chanjo kwa mujibu wa mpango wa utoaji wa chanjo kwa watoto. Mafanikio hayo yamekidhi viwango vinavyopendekezwa na Shirika la Afya Duniani vya kufikia asilimia 90. 41. Mheshimiwa Spika, mafanikio hayo yametokana na ushirikiano kati ya Serikali na Wadau wa Maendeleo waliowezesha ujenzi wa maghala tisa (9) ya kuhifadhia chanjo pamoja na kununua magari 96 kwa ajili ya kutoa huduma za chanjo nchini. Uwekezaji huo umesaidia kupunguza gharama za uendeshaji wa huduma za chanjo kutoka Shilingi Bilioni 18 hadi Shilingi Bilioni 1.8 pamoja na kuimarisha upatikanaji wa chanjo kwa wakati. Vilevile, Serikali imenunua magari 28 kwa ajili ya usimamizi, ufuatiliaji na utoaji wa elimu kuhusu huduma za chanjo nchini. Huduma za Lishe 42. Mheshimiwa Spika, Wizara imeendelea kutekeleza Mpango Jumuishi wa Pili wa Taifa wa Lishe kwa kuwafikia watoto 9,456,378 kwa kuwapatia matone ya vitamin A sawa na asilimia 99.8 ya lengo la watoto 9,468,207. Aidha, katika kuwezesha wananchi kutumia vyakula vilivyoongezwa virutubishi muhimu jumla ya mashine 230 za kunyunyizia virutubishi (dosifiers) zimefungwa katika mikoa yote nchini na hivyo kufikia jumla ya mashine 1,402 ikilinganishwa na machine 1,172 katika kipindi kama hicho mwaka 2024. Vilevile, Kufuatia uwepo wa mazingira wezeshi ya uzalishaji wa virutubishi, jumla ya kilo 65,946 zimezalishwa na kusambazwa nchini kote. Afya Mazingira na Usafi 43. Mheshimiwa Spika, utekelezaji wa Kampeni ya Afya mazingira ijulikanayo kama Fanya Kweli Usibaki Nyuma Mtu ni Afya imesaidia kuongeza idadi ya kaya zenye vyoo bora kutoka kaya 8,277,206 hadi kufikia kaya 8,504,503 sawa na asilimia 78.4 ya lengo na kaya zenye vifaa vya kunawia mikono kwa maji tiririka na sabuni zimeongezeka kutoka asilimia 41.4 hadi asilimia 45. Udhibiti wa Dawa, Vifaa, Vifaa Tiba na Vitendanishi 44. Mheshimiwa Spika, katika kuimarisha udhibiti wa wizi wa dawa, vifaa tiba na vitendanishi, Serikali imeendelea kutumia mifumo ya TEHAMA katika kusimamia uagizaji, utunzaji na matumizi kuanzia ngazi ya Bohari ya Dawa (MSD) hadi vituo vya kutolea huduma za afya nchini. Sambamba na hilo Serikali imeweka alama ya utambuzi ya "GOT" (Government of Tanzania) kwenye bidhaa za afya ili kuzuia usambazaji usio halali. Aidha, Serikali inaendelea kufanya ufuatiliaji, usimamizi na kujenga uwezo kwa timu za ngazi ya Mkoa na Halmashauri ili kuongeza uwazi, uwajibikaji na matumizi sahihi. Huduma za Uchunguzi wa Magonjwa 45. Mheshimiwa Spika, Wizara imeongeza maabara 883 na kufanya jumla ya maabara kufikia 11,665 ikilinganishwa na maabara 10,782 kipindi kama hicho mwaka 2024. Kati ya maabara hizo, 7,383 ni za Serikali na 4,282 ni za binafsi. Aidha, katika kipindi hiki maabara 14 zilipata Ithibati na kufikia 89 kutoka maabara 75 kwa mwaka 2024. Kati ya maabara hizo, ngazi ya Taifa (03), Maalum (06), Kanda (05), Mikoa (31), Halmashauri (15), Binafsi (23) na sita (6) ni za Mpango wa Taifa wa Damu Salama ambapo vipimo vinavyofanyika katika maabara hizo vinaaminika na kukubalika Duniani kote. Aidha, Wizara imefanikiwa kukusanya jumla ya chupa za damu 418,609 sawa na asilimia 94.5 ya lengo. Makusanyo hayo yametokana na jitihada za pamoja kati ya Serikali, wananchi na wadau mbalimbali. Huduma za Uuguzi na Ukunga 46. Mheshimiwa Spika, huduma za uuguzi na ukunga zimeimarika katika maeneo mbalimbali kutokana na kuwajengea uwezo watumishi 12,000 ili kuweza kutoa huduma zenye staha na zenye kuzingatia utu, heshima na mawasiliano. Aidha, madawati 400 ya huduma kwa mteja katika vituo vya kutolea huduma yalianzishwa katika ngazi zote ili kusaidia wananchi kupata huduma kwa urahisi ikiwa ni pamoja na kufanyia kazi changamoto mbalimbali wakati wa utoaji huduma. Rasilimali Watu Katika Sekta ya Afya 47. Mheshimiwa Spika, Serikali imeajiri jumla ya watumishi 13,564 na kufanya jumla ya watumishi kufikia 177,711. Ongezeko hilo limepunguza upungufu wa watumishi kutoka asilimia 64 hadi asilimia 55 ya Ikama. Kati ya watumishi waliopo, watumishi 136,453 sawa na asilimia 77 wapo katika ngazi ya afya ya msingi na watumishi 33,962 sawa na asilimia 19 wapo ngazi ya Hospitali za Rufaa za Mikoa, Kanda, Maalum na Taifa na asilimia 4 ya watumishi wapo katika Mashirika na Taasisi. Pamoja na juhudi hizo, Serikali kwa kushirikiana na wadau wa maendeleo imeongeza ajira 8,146 kupitia utaratibu wa mikataba. 48. Mheshimiwa Spika, Wizara kupitia ufadhili wa Samia Health Super-Specialization Program imefadhili watalaam wapya 544 wa ubingwa na ubingwa bobezi na hivyo kufanya jumla ya wataalam waliofadhiliwa kufikia 1,420. Kati ya wataalam hao wapya, 517 wamepata ufadhili kwenye vyuo vya ndani na 27 nje ya nchi. Aidha, watumishi wengine 47 wamepata ufadhili wa mafunzo kwa mfumo wa seti unaowezesha huduma bobezi kutolewa zikiwa na wataalam wa fani zote wanaohitajika kwa kuzingatia maeneo ya kimkakati. Matumizi ya TEHAMA 49. Mheshimiwa Spika, katika kuimarisha ubora na ufanisi wa utoaji huduma, kupunguza gharama za matibabu kwa wagonjwa na muda wa kupata huduma, Wizara imesimika Mfumo wa Afya wa Electronic Health Management Information System katika Hospitali za Rufaa za Mikoa 28 na kuunganisha na kusomana na mifumo mingine inayohusika na utoaji wa huduma, ukusanyaji wa mapato, usimamizi na udhibiti wa bidhaa za afya. Ufuatiliaji na Tathmini 50. Mheshimiwa Spika, katika kutekeleza maelekezo ya Serikali ya kuimarisha mfumo wa ufuatiliaji na Tathmini, Wizara imeendelea kutumia mwongozo ambao umetolewa na Serikali katika kuunda timu ya wataalam 126 wa tathmini na ufuatiliaji. Wizara imeandaa na kusambaza nakala 314,413 za nyenzo za ukusanyaji taarifa katika vituo vyote vya kutolea huduma za afya nchini. Nyenzo hizo zinasaidia kujipima na malengo ya kuimarisha upatikanaji na uchakataji wa Takwimu kutoka katika Vituo vya Kutolea huduma za afya nchini. Aidha, katika kipindi hicho, Wizara imefanikiwa kutoa machapisho manne (4) ya takwimu za hali ya utoaji wa huduma za Afya nchini ambazo kwa pamoja zinaonesha hali ya utoaji wa huduma za afya inaendelea kuimarika. Ugharamiaji wa Huduma za Afya 51. Mheshimiwa Spika, katika kipindi cha mwaka 2024/25 kiasi cha Shilingi Trilioni 2.54 kilitengwa kwa ajili ya kugharamia vipaumbele mbalimbali katika Sekta ya Afya ikiwemo ujenzi na ukarabati wa miundombinu ya kutolea huduma za afya katika ngazi zote, ununuzi wa dawa, vifaa, vifaa tiba na vitendanishi ikilinganishwa na kiasi cha Shilingi Trilioni 2.46 kilichotengwa mwaka 2023/24. Aidha, Serikali imeendelea kuwezesha upatikanaji wa bidhaa za afya katika vituo vya kutolea huduma za afya nchini hadi kufikia Machi 2025, kiasi cha Shilingi Bilioni 183.2 sawa na asilimia 91.6kimetolewa kwa ajili ya ununuzi, ugomboaji, utunzaji na usambazaji wa dawa, vifaa, vifaa tiba na vitendanishi. 52. Mheshimiwa Spika, katika kukabiliana na athari zitokanazo na mabadiliko ya Sera za Kimataifa katika ufadhili wa Sekta ya Afya, Wizara kwa kushirikiana na Ofisi ya Waziri Mkuu imefanya tathmini ya namna ya kukabiliana na changamoto ya athari hizo kwa kutenga kiasi cha Shilingi Bilioni 202 kwa ajili ya kutumika katika kipindi cha mwezi Machi hadi Juni, 2025. Kati ya fedha hizo, kiasi cha Shilingi Bilioni 141.9 kimetolewa kwa ajili ya ununuzi wa dawa za ARVs, bidhaa za Kifua Kikuu na Malaria. Aidha, Serikali imeongeza bajeti ya dawa kutoka Shilingi Bilioni 200 mwaka 2024/25 hadi Shilingi Bilioni 300 kwa mwaka 2025/26. Ongezeko hilo litawezesha ununuzi wa dawa za ARVs pamoja na dawa nyingine muhimu. ‘Naomba kulijulisha Bunge lako tukufu kuwa, Serikali imejipanga kuhakikisha dawa hizo muhimu zinaendelea kupatikana kwa wananchi katika vituo vyote vya kutolea huduma za afya kama kawaida’. Miradi ya Maendeleo 53. Mheshimiwa Spika, Miradi ifuatayo ya ujenzi imefikia zaidi ya asilimia 80 ya utekelezaji ambayo ni:- • Jengo la huduma za afya ya uzazi, mama na mtoto katika Hospitali ya Rufaa ya Mkoa wa Simiyu; • Jengo la wagonjwa wa nje katika Hospitali ya Rufaa ya Mkoa wa Lindi na Mtwara, Hospitali ya Rufaa ya Mkoa wa Mara awamu ya nne; • Jengo la huduma ya uzazi, mama na mtoto katika Hospitali ya Rufaa ya Mkoa wa Katavi, na • Jengo la kutolea huduma za wagonjwa wa nje awamu ya pili katika Hospitali ya Rufaa ya Mkoa wa Ruvuma – Songea na • Jengo la saratani katika Hospitali ya Benjamin Mkapa lililofikia asilimia 60. 54. Mheshimiwa Spika, Miradi mipya ya ujenzi iliyofanyiwa usanifu kwa ajili ya kuanza utekelezaji ni pampoja na:- • Uhuishaji wa Hospitali ya Taifa ya Muhimbili; • Ujenzi wa Hospitali ya Kanda ya Magharibi – Kigoma; • Ujenzi wa majengo na ukarabati wa miundombinu ya kutolea mafunzo katika vyuo vya kati 13; • Ujenzi wa Jengo la watoto wachanga katika Hospitali za Rufaa za Mikoa ya Pwani - Tumbi, Ruvuma - Songea, Songwe, Tabora - Kitete, Geita, Simiyu, Dodoma, Singida na Manyara; • Ujenzi wa jengo la uzazi, mama na mtoto katika Hospitali ya Rufaa ya Mkoa wa Kagera, Tanga, Morogoro na Katavi; • Ujenzi wa chumba cha kuhifadhia maiti, kichomea taka na jengo la kufulia katika Hospitali ya Rufaa ya Mkoa Shinyanga; • Ujenzi wa majengo ya damu salama katika Hospitali za Rufaa za Mikoa ya Mara, Shinyanga, Ruvuma, Singida, Songwe, Chato na Katavi; • Ujenzi wa Ghala la kuhifadhia dawa Chato; na • Ujenzi na usimikaji wa mitambo ya hewa tiba (Oxygen plant) katika Hospitali za Rufaa za Mikoa 18; na • Ujenzi na usimikaji wa vifaa katika wodi za watoto wachanga kwenye Hospitali za Rufaa za Mikoa ya Tumbi, Songea, Songwe, Mkoa Tabora, Geita, Simiyu, Dodoma, Singida na Manyara; ujenzi wa ‘Maternity Complex’’ katika Hospitali ya Rufaa ya Mkoa wa Kagera. Maelezo ya kina yapo ukurasa wa 160 hadi ukurasa wa 161 na katika Kiambatisho Na. 2 katika hotuba yangu. Utekelezaji wa Majukumu ya Taasisi zilizo chini ya Wizara 55. Mheshimiwa Spika, Wizara inasimamia Taasisi na Mamlaka zinazojihusisha na utoaji wa huduma za Afya nchini, miongoni mwa Taasisi na mamlaka hizo ni pamoja na; Bohari ya Dawa (MSD), Mfuko wa Taifa wa Bima ya Afya (NHIF), Mamlaka ya Dawa na Vifaa Tiba (TMDA), Mamlaka ya Maabara ya Mkemia Mkuu wa Serikali (GCLA) na Taasisi ya Taifa ya Utafiti wa Magonjwa ya Binadamu (NIMR). Utekelezaji wa Majukumu ya Bodi za Usajili na Mabaraza ya Kitaaluma. 56. Mheshimiwa Spika, Wizara ina jukumu la kusimamia utendaji wa wataalam wa Sekta ya Afya kupitia Mabaraza ya kitaaluma na Bodi za usajili zilizoundwa kwa mujibu wa Sheria kwa ajili ya kusimamia maadili ya kitaaluma, kusajili wataalam na kusimamia ubora wa huduma zinazotolewa na wataalam wa kada husika ikiwa ni pamoja na ukaguzi wa vituo binafsi vya kutolea huduma za afya nchini. Utekelezaji wa majukumu ya Taasisi, Bodi za Usajili na Mabaraza ya Kitaaluma yaliyo chini ya Wizara ni kama inavyoonekana kuanzia ukurasa wa 162 hadi 205. D. VIPAUMBELE VYA MPANGO NA BAJETI YA WIZARA KWA MWAKA 2025/26 57. Mheshimiwa Spika, katika kuendeleza mapinduzi ya Sekta ya Afya yaliyofanywa na Serikali ya Awamu ya Sita, Wizara imeainisha Vipaumbele 10 vitakavyotekelezwa kwa mwaka 2025/26 ambapo kiasi cha Shilingi Trilioni Moja, Bilioni Mia Sita Kumi na Nane, Milioni Mia Moja Tisini na Moja, Laki Mbili na Elfu Thelathini na Tano (Shilingi 1,618,191,235,000.00) kimekadiriwa kutumika kutekeleza Vipaumbele na afua mbalimbali kama ifuatavyo: - i. Kuimarisha huduma za kinga dhidi ya magonjwa ya kuambukiza yakiwemo magonjwa ya milipuko, magonjwa yaliyokuwa hayapewi kipaumbele, magonjwa yasiyoambukiza na huduma za Lishe kwa kutekeleza afua mbalimbali ikiwemo: - a. Kuendelea kuimarisha usimamizi katika Mikoa 20 na kuanzisha vituo vya Operesheni ya Matukio ya Dharura za Afya (PHEOCs) katika mikoa sita (6) ya Simiyu, Geita, Pwani, Njombe, Singida na Shinyanga kwa ajili ya kuratibu, kujiandaa, kukabiliana na dharura za afya ikiwemo milipuko ya magonjwa; b. Kukamilisha uanzishwaji wa Programu ya Taifa yaLishe nchini; c. Kuendelea kuimarisha huduma za afya mipakani kwa kujenga Miundombinu ya kuwatenga wahisiwa wa magonjwa ya kuambukiza katika mipaka 16 na ununuzi wa magari matano (5), boat ambulance tatu (3) na vipima joto tembezi 28; d. Kuendelea kutekeleza Programu ya Wahudumu wa Afya Ngazi ya Jamii kwa kuwajengea uwezo Wahudumu 28,000 kutoka Mikoa yote; na e. Kuendelea kuimarisha huduma za chanjo kwa kuwafikia Watoto wenye umri chini ya miaka mitano, wasichana na mama wajawazito. ii. Kuimarisha upatikanaji na ubora wa huduma za afya zinazotolewa katika ngazi zote kuanzia zahanati hadi taifa kwa kutekeleza afua mbalimbali ikiwa ni pamoja na: - a. Kuimarisha matumizi ya TEHAMA ikiwemo matumizi ya akili mnemba (Artificial Intelligence) ili kuongeza ufanisi katika utoaji wa huduma na kuunganisha mifumo iweze kusomana, kubadilishana taarifa na kupunguza gharama za huduma za afya nchini; b. Kuhuisha na kuzindua Sera ya Afya pamoja na Mkataba wa Huduma kwa Mteja (Client Service Charter); c. Kuanzisha Taasisi ya Taifa ya Afya ya Jamii (National Public Health Institute); d. Kuimarisha Hospitali ya Benjamin Mkapa ili kuwa na hadhi ya Hospitali ya Taifa; e. Kuanzisha kituo cha umahiri cha Afrika Mashariki cha matibabu ya magonjwa ya damu na uloto katika hospitali ya Benjamin Mkapa; f. Kuanzisha kituo cha kimataifa cha upandikizaji figo katika Hospitali ya Benjamin Mkapa. Kituo hicho kitakuwa ni kituo kikubwa na kitaongoza katika ukanda wa kusini mwa jangwa la sahara; g. Kuzitangaza na kuzipa hadhi ya kuwa taasisi Hospitali za Afya ya Akili Mirembe na Hospitali ya Taifa ya Magonjwa Ambukizi Kibong’oto na Hospitali ya Rufaa ya Kanda Mbeya; h. Kuimarisha ufuatiliaji, uratibu na udhibiti wa usugu wa vimelea vya magonjwa dhidi ya dawa (Antimicrobial Resistance) na kusimamia uingizaji na matumizi sahihi ya Antibiotics nchini; i. Kuongeza kasi ya matumizi ya Tiba Mtandao (Telemedicine) ili kusaidia utoaji wa huduma za ushauri, ubingwa na ubingwa bobezi kwa maeneo yasiyo na wataalam hao; j. Kuweka mazingira wezeshi ya viwanda vya ndani vya kuzalisha bidhaa za afya ili kuwezesha upatikanaji wa bidhaa hizo kwa urahisi na unafuu wakati wote; k. Kuendelea kuimarisha upatikanaji wa bidhaa za afya (dawa, vifaa, vifaa tiba na vitendanishi) kwa kuboresha mifumo ya maoteo, ununuzi, utunzaji na usambazaji wa dawa na bidhaa nyingine katika ngazi zote za utoaji wa huduma za afya; l. Kuwezesha Hospitali ya Taifa, Hospitali Maalum, Hospitali za Rufaa za Kanda na Hospitali za Rufaa za Mikoa kujiunga katika mchakato wa kupata ithibati ya kimataifa hivyo kuongeza viwango vya ubora wa huduma na kukuza utalii wa tiba nchini; na m. Kuwezesha upatikanaji wa huduma za mama mwambata na matumizi ya chati ya uchungu iliyoboreshwa katika ngazi zote za kutolea huduma za kujifungua kwa akina mama wajawazito. iii. Kuimarisha mifumo ya ugharamiaji wa huduma za afya nchini ikiwa ni pamoja na kuendelea na utekelezaji wa Sheria ya Bima ya Afya kwa Wote kwa kutekeleza afua mbalimbali pamoja na: - a. Kutenga fedha kwa ajili ya kukabiliana na mabadiliko ya Sera za Kimataifa katika ufadhili wa Sekta ya Afya; na b. Kusimamia utekelezaji wa Sheria ya Bima ya Afya kwa Wote nchini kwa kuanza uandikishaji wa makundi mbalimbali. iv. Kuendelea kufanya tafiti na kuhimiza matumizi ya matokeo ya tafiti hizo kwa maeneo ya kimkakati kwa kutekeleza afua mbalimbali ikiwemo: - a. Magonjwa yasiyoambukiza ikiwemo Saratani na afya ya akili; b. Magonjwa ya kuambukiza ikiwa ni pamoja na magonjwa ya milipuko; c. Usugu wa vimelea dhidi ya dawa; na d. Dawa za tiba asili na tiba mbadala. v. Kuimarisha huduma za afya ya uzazi, mama na mtoto ili kupunguza vifo vitokanavyo na uzazi na watoto wachanga kwa kutekeleza afua mbalimbali ikijumuisha: - a. Kuendelea na ununuzi na usambazaji wa dawa muhimu za uzazi salama pamoja na dawa za uzazi wa mpango, dawa kinga za minyoo, dawa za kuongeza damu, dawa za Malaria, vifaa, vifaa tiba na vitendanishi; b. Kuimarisha upatikanaji wa dawa ya vidonge myeyuko vya amoxycillin, ORS/Zinc kwa ajili ya kutibu nimonia na kuhara kwa Watoto, dawa za Surfactant na vifaa vya kusaidia upumuaji (CPAP) ili kusaidia changamoto za upumuaji kwa watoto waliozaliwa kabla ya wakati na waliozaliwa na uzito pungufu; na c. Kuendelea na ununuzi wa vifaa tiba vya wodi 100 maalum za watoto wachanga wagonjwa na waliozaliwa na uzito pungufu. vi. Kuimarisha upatikanaji na uendelezaji wa wataalam katika Sekta ya Afya kwa fani za kati, ubingwa na ubingwa bobezi kwa kutekeleza afua mbalimbali ikiwemo:- a. Kuendelea kutoa ufadhili wa mafunzo ndani na nje ya nchi kwa utaratibu wa Seti kwa wataalam wa ngazi ya ubingwa na ubingwa bobezi na kufadhili mafunzo ya kada za kati za kimkakati; b. Kuendelea kutoa mafunzo ya afya ya kada za kati katika vyuo vya afya vya umma; na c. Kusimamia ubora wa mafunzo katika vyuo vya umma na binafsi. vii. Kuimarisha huduma za matibabu ya ubingwa na ubingwa bobezi pamoja na kuimarisha tiba utalii nchini kwa kutekeleza afua mbalimbali ikiwa ni pamoja na :- a. Kuendelea kutoa huduma za matibabu ya ubingwa na ubingwa bobezi katika Hospitali ya Taifa, Hospitali maalum, Hospitali za Rufaa za Kanda na Hospitali za Rufaa za Mikoa pamoja na kuanzisha na kuimarisha huduma mpya kulingana na mahitaji; b. Kuanzisha kiwanda cha kuzalisha viungo tiba na viungo saidizi (Prostheses Manufacturing Plant) katika Hospitali ya Kanda KCMC; na c. Kuendeleza na kuimarisha huduma za mkoba za kimkakati za ubingwa na ubingwa bobezi ndani na nje ya nchi (International Medical Camps). viii. Kuendeleza na kusimamia afua za Tiba Asili na Tiba Mbadala kwa kutekeleza afuazinazojuisha :- a. Kuongeza Hospitali zinazotoa huduma jumuishi za Tiba Asili kutoka Hospitali za Rufaa za Mikoa 14 hadi 21; b. Kuendeleza huduma za Tiba Asili kwa kufanya tafiti, kuongeza na kuendeleza mashamba ya miti dawa kwa kila kanda ili kuhamasisha uzalishaji endelevu wa dawa za tiba asili; na c. Kuhamasisha usajili wa dawa asili na tafiti za majaribio ya dawa. ix. Kuimarisha upatikanaji wa huduma za tiba dhidi ya magonjwa ya kuambukiza, magonjwa yasiyoambukiza na magonjwa ya mlipuko kwa kutekeleza afua mbalimbali pamoja na :- a. Kuimarisha uzalishaji wa viuadudu katika viwanda vya ndani, kununua na kusambaza vyandarua, vitendanishi na dawa za Malaria; b. Kuimarisha udhibiti na kutokomeza Kifua Kikuu na Ukoma, UKIMWI, Homa ya Ini na magonjwa ya ngono; c. Kufufua kiwanda cha Tanzania Pharmacetical Industry (TPI) kilichopo Arusha cha kuzalisha dawa za kupunguza makali ya virusi vya UKIMWI; d. Kuanza hatua za awali za uanzishwaji wa viwanda vya bidhaa za tiba zitokanazo na pamba; na e. Kuhamasisha wawekezaji kuanzisha viwanda vya kuzalisha chanjo na dawa za kupunguza makali ya UKIMWI. x. Kuimarisha huduma za afya ya akili, huduma za utengamao hususan kwa watoto, wazee na watu wenye ulemavu kwa kutekeleza afua mbalimbali ikiwemo:- a. Kuimarisha utambuzi wa mapema wa watoto wenye ulemavu kwa kununua vifaa vya uchunguzi wa usikivu na macho kwa Hospitali za Rufaa za Mikoa 14 na Hospitali za Kanda 5 na kuimarisha huduma za utengamao katika Hospitali za Halmashauri 50; b. Kuongeza idadi ya Hospitali za Rufaa za Mikoa zinazotoa huduma tatu za utengamao za Viungo tiba na viungo Saidizi (Prosthetics and Orthotics), Fiziotherapia (Physiotherapy), Tiba kwa Vitendo (Occupational Therapy), kutoka nane (8) hadi 18; c. Kuendelea kuhamasisha uanzishwaji wa Klabu za Afya za Wazee (Healthy Ageing Clubs) katika ngazi ya Halmashauri ili kuongeza idadi kutoka 14 hadi 30; na d. Kuhuisha Mkakati wa Afya ya Akili ili kuboresha huduma hizo nchini. Maelezo ya kina kuhusu Vipaumbele vya Wizara kwa mwaka 2025/26 yanapatikana kuanzia ukurasa wa 206 hadi 216 wa hotuba yangu. E. SHUKRANI 58. Mheshimiwa Spika, kwa namna ya pekee natoa shukran zangu kwa Wakurugenzi na Wakuu wa Taasisi zote zilizo chini ya Wizara ambao ni Bw. Mavere Ali Tukai (MSD), Dkt. Irene Charles Isaka (NHIF), Bw. Adam Mitangu Fimbo (TMDA), Prof. Said Shebe Aboud (NIMR), Dkt. Fidelice Mbaruku Mafumiko (Mamlaka ya Maabara ya Mkemia Mkuu wa Serikali). Pia, nichukue fursa hii kuwashukuru Wakurugenzi wa Hospitali ya Taifa, Maalum na Kanda ambao ni Prof. Mohamed Yakub Janabi (Hospitali ya Taifa Muhimbili), Mhe. Balozi Dkt. Mpoki Ulisubisya (Taasisi ya Mifupa MOI), Dkt. Peter Richard Kisenge (Taasisi ya Moyo Jakaya Kikwete), Dkt. Diwani Bakari Msemo, (Taasisi ya Saratani ya Ocean Road), Dkt. Leonard Maduhu Subi (Hospitali ya Kibong’oto), Dkt. Paul Sarea Lawala (Hospitali ya Mirembe) na Wakurugenzi wa Hospitali za Rufaa za Kanda Dkt. Godlove Fred Mbwanji (Hospitali ya Rufaa Kanda ya Nyanda za Juu Kusini Mbeya), Prof. Abel Nkono Makubi (Hospitali ya Benjamin Mkapa), Dkt. Brian Caesar Mawalla (Hospitali ya Rufaa ya Kanda Chato), Dkt. Herbert George Msigati (Hospitali ya Rufaa ya Kanda Mtwara), Dkt. Bahati Mgeni Wajanga (Hospitali ya Rufaa ya Kanda Bugando), Prof. Gileard Masenga (Hospitali ya Rufaa ya Kanda KCMC) na Bi. Brenda Kinemo Msangi (Hospitali ya Rufaa ya Kanda CCBRT). 59. Mheshimiwa Spika, pia napenda kuwashukuru Waganga Wakuu wa Mikoa na Wilaya, Waganga Wafawidhi wa Hospitali za Rufaa za Mikoa, Hospitali za Halmashauri, Vituo vya Afya, Zahanati, Wakuu wa Vyuo vya Mafunzo ya Afya vilivyo chini ya Wizara, Wasajili wa Bodi na Mabaraza ya Kitaaluma, Mashirika ya Dini, Mashirika ya Kujitolea na Mashirika Binafsi. Natoa shukrani kwa Sekta zote ambazo tunashirikiana nazo katika kutoa huduma za afya pamoja na wananchi wote kwa ushirikiano wao. 60. Mheshimiwa Spika, Katika kutekeleza majukumu yake, Wizara imeendelea kushirikiana na nchi rafiki, Mashirika ya Kimataifa na Sekta nyingine zinazosaidia kuchangia katika uboreshaji na utoaji wa huduma za Afya nchini. Hivyo basi, nitumie wasaa huu kuzishukuru nchi za Canada, Denmark, Uingereza, Ireland, Uswisi, Korea Kusini na Mashirika ya Maendeleo ya Kimataifa yakiwemo Benki ya Dunia, UNFPA na UNICEF kwa kuchangia katika Mfuko wa Afya wa Pamoja (Health Basket Fund), ambao umesaidia kwa kiasi kikubwa kuboresha huduma za afya nchini hususan Afya ya Msingi. Aidha, napenda kuzishukuru nchi za Umoja wa Falme za Kiarabu, Uturuki, Marekani, Ujerumani, Ufaransa, China, Cuba, India, Italia, Japan, Misri, Sweden na nchi nyingine ambazo zimeendelea kuisaidia Wizara kwa njia mbalimbali ikiwemo kufadhili miradi mbalimbali inayotekelelezwa na Serikali kwa kushirikiana na Mashirika yasiyo ya kiserikali ili kuboresha huduma za afya nchini. Nayashukuru pia mashirika yote ya Kimataifa kwa ushirikiano walioutoa kwa Wizara. Pia niwashukuru watu binafsi, vyama vya hiari na mashirika yasiyo ya kiserikali ya ndani ya nchi kwa kuwa mstari wa mbele katika kuchangia uimarishaji wa huduma za afya. Navishukuru Vyuo Vikuu vyote vinavyoshirikiana na Sekta ya Afya. Orodha ya wadau wote ni kama inavyoonekana kuanzia ukurasa wa 217 hadi 221 katika hotuba yangu. ‘Mheshimiwa Spika, katika kundi hili hawajasahaulika ubaya ubwela kupitia MO FOUNDATION, wananchi kupitia GSM lakini hata benki zetu za ndani na taasisi za dini zinatusaidia sana’. F. MAOMBI YA FEDHA KWA MWAKA 2025/26 Makusanyo ya Maduhuli 61. Mheshimiwa Spika, kwa mwaka wa fedha 2025/26 Wizara na Taasisi zilizo chini yake imekadiria kukusanya kiasi cha Shilingi Bilioni mia nane kumi na tisa, Milioni mia tisa sabini na saba, Laki nane na sitini na mbili, Mia sita na mbili na Senti kumi na nne (819,977,862,602.14). Kati ya fedha hizo, Shilingi Bilioni sabini na nne, Milioni mia mbili na saba, Laki tatu na tatu na Mia tatu na saba (74,207,303,307.00) zinatarajiwa kukusanywa kutoka vyanzo vya ndani Makao Makuu ya Wizara, Shilingi Bilioni mia moja hamsini na tatu, Milioni mia saba tisini na mbili, Laki sita tisini na sita, Mia sita tisini na tatu (153,792,696,693.00) zinatarajiwa kukusanywa kutoka Hospitali za Rufaa za Mikoa, Shilingi Bilioni mia tano tisini na moja, Milioni mia tisa sabini na saba, Laki nane na sitini na mbili, Mia sita na mbili na Senti kumi na nne (591,977,862,602.14) zinatarajiwa kukusanywa kutoka katika Taasisi na Mashirika yaliyo chini ya Wizara. Matumizi ya Kawaida 62. Mheshimiwa Spika, kwa mwaka wa fedha 2025/26, Wizara imepanga kutumia kiasi cha Shilingi Bilioni mia sita ishirini na sita, Milioni mia nne thelathini na tatu, Laki moja thelathini na sita (626,433,136,000.00) kwa ajili ya Matumizi ya kawaida sawa na Asilimia 39 ya bajeti iliyotengwa, ambapo kiasi cha Shilingi Bilioni mia nne sabini na tano, Milioni mia nne kumi na nane, Laki moja na kumi na tisa (475,418,119,000.00) ni kwa ajili ya Mishahara ya Wizara na Taasisi zilizo chini yake, na kiasi cha Shilingi Bilioni mia moja hamsini na moja, Milioni kumi na tano, Elfu kumi na saba (151,015,017,000.00) ni kwa ajili ya matumizi mengineyo. Miradi ya Maendeleo 63. Mheshimiwa Spika, Wizara imepanga kutumia Shilingi Bilioni mia tisa tisini na moja, Milioni mia saba hamsini na nane, Elfu tisini na tisa (991,758,099,000.00) kwa ajili ya Miradi ya Maendeleo sawa na asilimia 61 ya bajeti iliyotengwa. Kati ya hizo, fedha za ndani ni Shilingi Bilioni mia tano sitini na nne, Milioni mia nne hamsini na nane, Laki sita na elfu tisa (564,458,609,000.00) na fedha za nje ni Shilingi Bilioni mia nne ishirini na saba, Milioni mia mbili tisini na tisa, Laki nne tisini elfu (427,299,490,000.00). 64. Mheshimiwa Spika, jumla ya fedha zote zinazoombwa kuidhinishwa na Bunge lako Tukufu kwa ajili ya Wizara na Taasisi zilizo chini yake (Fungu Na. 52) ni Shilingi Trilioni moja, Bilioni mia sita kumi na nane, Milioni mia moja tisini na moja, Laki mbili thelathini na tano elfu (1,618,191,235,000.00) ili kuweza kutekeleza malengo na vipaumbele iliyojiwekea. Na Fungu Matumizi ya Kawaida Miradi ya Maendeleo Jumla 1 Fungu 52 626,433,136,000.00 991,758,099,000.00 1,618,191,235,000.00 65. Mheshimiwa Spika, Hotuba hii inapatikana pia katika tovuti za Wizara ya Afya www.moh.go.tz. 66. Mheshimiwa Spika, naomba kutoa hoja. 