BOTI MBILI ZA UTAFUTAJI NA UOKOAJI (SARs) KATIKA ZIWA VICTORIA ZAWASILI NCHINI Imewekwa: 21 July, 2025 BOTI MBILI ZA UTAFUTAJI NA UOKOAJI (SARs) KATIKA ZIWA VICTORIA ZAWASILI NCHINI Boti mbili (2) za utafutaji na uokoaji ambazo ni sehemu ya Mradi wa Kimataifa wa Mawasiliano na Uchukuzi katika Ziwa Victoria (MLVMCTP) zimewasili katika Bandari ya Dar es Salaam kutoka Uturuki zilipokua zinatengenezwa na Mkandarasi Loça Mühendislik. Akizungumza kwa niaba ya Mkurugenzi Mkuu Shirika la Uwakala wa Meli Tanzania (TASAC), leo tarehe 18 Julai, 2025 katika Bandari ya Dar es salaam wakati wa kushuhudia kuwasili kwake, Mha. Saidi Kaheneko, Kaimu Meneja wa Usajili na Ukaguzi wa Vyombo vya Usafiri Majini amesema kuwa ujio wa boti hizo ni hatua kubwa katika kuimarisha usalama wa usafiri wa majini katika Ziwa Victoria. "Boti hizi zina uwezo wa kasi kubwa na zitatumika katika kusaidia kazi za utafutaji na uokoaji wa haraka kwa waathirika wa ajali za majini, hali itakayopunguza madhara yatokanayo na dharura katika Ziwa Victoria," amesema Mha, Kaheneko. Boti hizo zinatarajiwa kusafirishwa kwenda mkoani Mwanza kwa ajili ya kusaidia katika operesheni ya utafutaji na uokoaji Ziwa Victoria. Serikali kupitia TASAC imeendelea kuboresha usalama wa usafiri wa majini, ili kupunguza ajali, na kukuza biashara na usafiri usio na mashaka nchini. BOTI YA KISASA KURAHISISHA UOKOZI NA MATIBABU UKANDA WA ZIWA - RC MTANDA Imewekwa: 21 July, 2025 BOTI YA KISASA KURAHISISHA UOKOZI NA MATIBABU UKANDA WA ZIWA - RC MTANDA Mkuu wa Mkoa wa Mwanza, Mhe. Said Mtanda leo julai 07, 2025 amekagua Meli ya Kisasa ya Uokozi na Matibabu iliyojengwa chini ya mradi wa Kikanda wa Usafiri na Mawasiliano Ziwa Victoria unaojumuisha nchi ya Tanzania na Uganda. Akizungumza wakati wa ziara yake hiyo kutoka bandari ya Kaskazini na kurudi Mhe. Mtanda ameishukuru Serikali ya Awamu wa Sita chini ya Mhe. Dkt. Samia Suluhu Hassan, Rais wa Jamhuri ya Muungano wa Tanzania kwa kuona umuhimu wa kuwekeza kwenye eneo la Ziwa Victoria ili kuhakikisha wananchi wake wanakua salama wanaposafiri na kufanya shughuli za kiuchumi ikiwemo uvuvi. "Tunashukuru Serikali ya Awamu ya Sita kwa utekelezaji wa mradi huu ambao unakaribia kukamilika na moja ya mambo yaliyo chini ya mradi huu ni pamoja na kuweka mawasiliano na kujenga kituo cha Kikanda cha kuratibu shughuli za utafutaji na uokoaji kilichopo Ilemela na ununuzi wa boti hii pamoja na boti mbili ndogo za utafutaji na uokoaji,” amesema Mhe. Mtanda. Aidha, amesema boti hiyo ya kisasa italeta fursa kwa wagonjwa watakaopata dharura zozote majini itawafikia kwa haraka na kutoa matibabu ya dharura kabla ya nchi kavu kwa ajili ya kupelekwa hospitali ya rufaa katika eneo husika. Nahodha wa Boti hiyo Naho. Grayson Mwarwa amesema boti hiyo ina uwezo wa kulaza wagonjwa wanne kwa mara moja pamoja na wengine 12 wakihudumiwa kwa wakati huo huo na kwamba ina huduma ya kuongeza hewa ya Oksijeni kwa wagonjwa. Kwa upande wake Afisa Mfawidhi wa Mkoa wa TASAC Mwanza Bw. Joseph Mkumbo amesema boti hiyo ya kisasa ina uwezo wa kutembea maili 18 kwa saa. Aidha, ameongeza kuwa TASAC tayari wameifanyia majaribio na kuonesha mafanikio makubwa sana kwa kwenda na kurudi Ukerewe kwa kasi kubwa.