Mradi unaobadili fukwe kutoka ngome ya uovu hadi utajiri
 Jenifer Gilla , Nipashe Jul 31 2025 
 
 Ofisa Uvuvi wa Halmashauri ya Wilaya ya Pangani, Joel Mwapagala , akielezea mafanikio ya uhifadhi bahari kwa waandishi wa habari Picha: Jenifer Gilla Ofisa Uvuvi wa Halmashauri ya Wilaya ya Pangani, Joel Mwapagala , akielezea mafanikio ya uhifadhi bahari kwa waandishi wa habari NI saa 12: 30 asubuhi, Sofia Waziri (45) anawaongoza wenzake 12 kuelekea katika eneo maaarufu kwa jina la Jangwa la Wachawi. Hapo ndiko kilipo Kitalu Namba Tatu cha Mikoko, katika kijiji cha Pangani Magharibi, ndani ya Halmashauri ya Wilaya ya Pangani, mkoani Tanga. Katikati ya safari tope linakuwa zito na kusababisha mabuti waliovaa kuwa mazito, hawakatishi safari bali wanavua viatu na kutembea peku kuelekea katika eneo. Mwendo wa saa moja wanafika eneo husika. Akiwa katikati ya eneo hilo anasikitishwa na hali ya jangwa, lililojaa tope anawauliza wenzie. ”Tulichelewa wapi mpaka hali ikawa hivi?” Anaweka vifaa pembeni na kupunguza tope lililonasa katika miguu yake kisha anawaelekeza wenzie eneo walilolitenga kwa ajili ya kupanda mikoko.Sofia ni Makamu Mwenyekiti wa Kikundi cha Ulinzi na Ujasiriamali wa Bahari na Pwani (BMU) katika kijiji cha Pangani Magharibi, ikiwamo urejeshaji mikoko, kusafisha fukwe na kuotesha vitalu vya mikoko bure bila malipo yoyote. Mwaka 2023, kikundi hicho kilipata ufadhili kutoka Shirika la Kimataifa la Uhifadhi wa Mazingira na Uasilia (IUCN) na kuandaa mpango kazi wa kurejesha ekari 10 za mikoko katika maeneo ya vitalu vitatu ikiwamo Jangwa la Wachawi. KULIKONI JANGWA WACHAWI Ofisa Uvuvi wa Halmashauri ya Wilaya ya Pangani, Joel Mwapagala, anasema eneo hilo liliitwa Jangwa la Wachawi kwa sababu kadhaa. Anasema kulikuwapo shughuli za kuchimba chumvi miaka ya nyuma miaka ya 1900, hali iliyofanya mikoko kukatwa kwa wingi. Mwapagala anasema, pia eneo hilo lilikuwa likitumiwa na watu wasio na nia njema kufanya uhalifu na wale waliotafutwa, walikimbilia katika eneo hilo kujificha. Anasema, baadaye zikawekwa sheria ndogo kupitia sheria mama ya uhifadhi wa mazingira na uhifadhi rasilimali, ilizuia watu kufanya shughuli zozote katika eneo hilo na anayepatikana sheria kali inachukuliwa dhidi yake. Tathmini iliyofanywa na IUCN mwaka 2024 kwa kutumia mfumo uitwao ‘Red List of Ecosystems’ imebainisha kuwa takriban nusu (asilimia 50) ya mifumo ya ikolojia ya mikoko duniani ziko hatarini kupotea, kutokana na shughuli za kibinadamu. Tathmini hiyo imeonya, kama hatua madhubuti zisipochukuliwa takribani kilomita za mraba 7,065 za mikoko sawa na asilimia tano zinatarajiwa kutoweka kabisa, huku kilomita za mraba 23,672 sawa na asilimia 16 zitafunikwa na maji kutokana na mabadiliko ya hali ya hewa. MSUKUMO UNAKOTOKA Kwa mujibu wa Ofisa Uvuvi huyo, miundombinu walizitumia njia shirikishi za kuwanufaisha wananchi kiuchumi, kupitia BMU ambayo ilitoa motisha kwa vikundi. Hivyo, suala la kushiriki kurejesha mikoko, wanakiona kuwa umuhimu na kushirikiswa kwa wahifadhi. Ofisa Mwapagala anasema, kupitia mradi wa Bahari mali pesa iliyotolewa na IUCN iliwezesha wanakikundi kuwekeza kwenye mizinga ya nyuki katika msitu wa mikoko na ikawapa motisha ya kurejesha na kutunza misitu hiyo kwa kuwa wameona faida yake. Analitaja kuwa ni moja ya maeneo ambayo yameathiriwa kwa kiasi kikubwa na mabadiliko ya tabianchi yaliyochochewa na shughuli za kibinadamu. JUKUMU JIPYA MSITUNI Anafafanua kuwa, baada ya kuona hali inazidi kuwa mbaya, serikali ikaja na mkakati wa kurejesha kupitia vikundi vya ulinzi wa ujasiriamali za bahari na pwani (BMU) na katika eneo hilo kikundi cha BMU Pangani Magharibi, ndio lililopewa jukumu la kusimamia zoezi hilo. Anasema pia halmashauri ikawapa vikundi vya BMU kazi ya uwakala wa kukusanya mapato yatokanayo na uchumi wa buluu na asilimia 10 ya wanachokikusanya, kinatumika kwa maendeleo yao. OPERESHENI MIKOKO Mtaalamu Mwapangala, anafafanua kuwa, kwao Pangani Magharibi walianza urejeshaji mikoko taratibu ikiwachukua muda mrefu. Anasimulia, kasi hiyo ikaongezeka mwaka 2023, walipopata ufadhili kutoka kwa Shirika la Kimataifa la Uhifadhi wa Mazingira na Uasilia (IUCN). Kwa mujibu wa mtaalamu huyo, kupitia mradi huo, Bahari Hai, IUCN inatoa ufadhili wa urejeshaji wa mikoko, mizinga ya nyuki na ufugaji viumbe maji katika vijiji vya Pangani Magharibi, Pangani Mashariki na Stahabu, kijiji cha Ushongo na kijiji cha Mabaraza kata ya Bushiri. ”Baadhi ya viumbe kama vile kaa, makazi yao yapo kwenye mikoko na ndio mazalia yao yalipo, kwa hiyo tukio kama wasimamizi wa hifadhi, kwa kushirikiana na wadau wa maendeleo na jamii. Tuna jukumu la kuhakikisha rasilimali hii inalindwa,” anasema. USHUHUDA WA WANAKIKUNDI Mweka Hazina wa kikundi hicho, Idrisa Sudi, anasema kupitia ufadhili wa huo wamepata mizinga ya nyuki 25 na mpaka sasa wameweka nyuki kwenye mizinga 16 na wanatarajia kuvuna katika mizinga nane iliyopo katika eneo la Kunga. Anasema, pia wanaona faida ya kuhifadhi habari na fukwe kwa sababu wananufaika kupitia mapato ya halmashauri kwa kuwa wamepewa jukumu la kukusanya, Mwanakikundi huyo anasema, kwamba, asilimia 10 kwa mwezi ambayo ni sawa na Sh. 300,000 hadi 800,000 kulingana na hali ya makusanyo. ” Katika hiyo asilimia 10, nusu yake (asilimia tano) tunaitumia kujilipa posho tunapofanya urejeshaji wa mikoko na kiasi kinachobaki tunapeleka mashuleni kwa ajili ya kuboresha elimu,” anasema. Anasema, kupitia pesa hizo walianzisha kikundi cha kukopeshana kwa riba nafuu maarufu kama kikoba. Sudi anasema, hivi sasa kila mwanakikundi ana uwezo wa kukopa kuanzia Sh. 100,000 hadi 300,000 na kurejesha kwa mwezi mmoja hadi mitatu kwa riba ya asilimia 10. Mwapangala anahimiza kuwa, ni hali inayowapa motisha ya kurejesha mikoko ikiwa ni sehemu ya uhifadhi wa Bahari, ambayo faida yake wanaona kupitia makusanyo ya kodi uchumi wa buluu na fedha za wafadhili. MAFANIKIO YALIVYOFIKIWA Mjumbe wa Kikundi hicho, Asha Abdallah, anasema kinachompa msukumo wa kushiriki uhifadhi wa mikoko ni faida aliyoipata kutokana na kodi za uchumi wa buluu. Anasema kupitia kodi hizo walianzisha kikundi cha kikoba ambapo mwaka jana alikopa Sh. 200,000 na kufungua biashara ya kuuza chakula na nyingine kuwalipia watoto gharama za shule. ”Kwa kweli kama si pesa za halmashauri tunazokusanya nisingekuwa na huu mgahawa, sasa hivi sina wasiwasi na mahitaji madogo ya shule ya watoto kwa sababu pesa ninapata kutokana na biashara,” anasema Anasema kupitia biashara hiyo kwa siku anapata faida ya Sh. 10,000 hadi Sh.12,000, ambayo anashirikiana na mume wake kuendesha familia, ikiwamo mahitaji ya watoto. Mvuvi Rahid Khatib, anasema kupitia mkopo wa kikundi akaboresha shughuli za uvuvi kwa kununua neti za kisasa na kumudu gharama za kukodi mtumbwi, Sasa anaitaja kuwa, ni hali inayopelekea kupata samaki wa kutosha kwa kuwa ana uwezo wa kuvua kwenye kina kirefu cha bahari. Mvuvi huyo ana simulizi: “Hapo awali tulikuwa hatuendi kwenye kina kirefu kwa sababu vyombo vya kuvulia tulikuwa hatuna, lakini nilichukua mkopo kama mtaji na nikapata pesa ya kukodi mtumbwi mpaka leo.” Anataja matarajio yake, ni kumiliki boti ya kisasa ya kuvua samaki na anaamini kuwa kama wakihifadhi vizuri bahari na bioanuai yake wataongeza kipato cha kikundi kupitia kodi, mizinga ya nyuki na biashara ya vitalu na kukopa pesa nyingi. VIONGOZI WA KIKUNDI Katibu wa BMU hiyo, Fatuma Jumaa, anasema kupitia mkopo wa kikundi hicho alinunua mashine ya kushonea nguo, ambayo sasa anaitumia katika biashara na kujiongezea kipato kulea watoto wake wanne. Makamu Mwenyekiti wa BMU ya Pangani Magharibi, Sofia Waziri, anasema kuwa kikundi hicho kina wanachama 25, wanawake 16 na wanaume tisa, ambao wamejitwisha jukumu la kurejesha mikoko na kulinda rasilimali za bahari. Anasema katika kikundi hicho, wanajishughulisha na upandaji miti ya mikoko, usafishaji wa fukwe, kupanda miti na kutunza vitalu vya miti ya mikoko. Kwa upande wa upandaji wa mikoko, anasema wamepata ufadhili toka asasi ya IUNC mwaka 2023 wa kurejesha mikoko katika vitalu vya la Jangwa la Wachawi, Mombambili na Fumba, Pia, anataja kuwa wamerejesha ekari sita kati ya 10 zilizopo katika mpango kazi wao, akinena: “Tumerejesha hizo hekali sita na kupanda jumla ya miche 5000 kwa sababu tumepata ufadhili kutoka IUNC, hizo ekari nne bado hatujapata msaada, kwa hiyo tukipata ufadhili tutaendelea nazo, ” anasema. CHANGAMOTO ZILIZOKO Makamu Mwenyekiti huyo wa BMU ya Pangani Magharibi, Sofia, anataja changamoto zao ni kukosekana fedha za kuendesha shughuli za kurejesha hali iliyosababisha kazi hiyo kufanyika taratibu. Nyinginezo zinagusa maeneo kurejesha yaliyopo mbali, hivyo wanapokosa pesa za kukodi usafiri, inawagharibu kutumia muda mrefu. ”Hata pesa yenyewe tunayogawana kwa ajili ya kujikimu tunavyokuja huku ni ndogo, Sh.2000 haitoshi kitu, unaishia kununua maji ya kunywa na mihogo ya kukaanga basi. “Hali hii kwa kweli inavunja nguvu watendaji, ndio maana mpaka sasa tumerejesha hekari sita kati ya 10” anasema Makamu Mwenyekiti, Katibu wao, Fatmam.... anataja changamoto kuwa mabadiliko ya hali ya hewa kwamba, kuna wakati mvua zinaonesha kubwa kuliko matarajio na kusababisha mafuriko, hivyo shughuli za upandaji mikoko kusitishwa, na wakati mwingine maji ya mvua kusomba mikoko midogo iliyopandwa.MENEJA MRADI BAHARI Meneja wa Mpango wa Ustahimilivu wa Pwani na Bahari wa Taasisi ya Kimataifa ya Uhifadhi wa Mazingira (IUCN), Joseph Olilla, anasema urejeshwaji huo ni sehemu ya mradi mpana unaoendela nchini. Mradi wa Bahari Mali unatekelezwa katika mikoa ya Pemba na Tanga ukilenga kutumia fursa ya uchumi wa buluu kwa njia jumuishi na endelevu ili kulinda bayoanuwai ya pwani na baharini. Anasema kupitia mradi huo waliwezesha kurejeshwa ekari 90.4 za mikoko katika wilaya katika wilaya za Mkinga na Pangani mkoani Tanga, pamoja na wilaya za Mkoani na Michenzani kisiwani Pemba ndani ya miaka mitatu. Anasema, urejeshwaji huo unafanywa na jamii wakiongozwa na maofisa wa serikali huku wao wakitoa msaada wa kifedha na mafunzo. “Kazi hii ya urejeshaji inaongozwa na jamii za eneo husika kwa kuwa wao wanayafahamu vyema maeneo yaliyoathirika zaidi. “Hushirikiana na taasisi za serikali kama Wakala wa Huduma za Misitu Tanzania (TFS) na idara za misitu za halmashauri,” anaisema Olilla. Anafafanua kuwa, IUCN hutoa msaada wa kifedha na mafunzo ya kiufundi kwa kipindi cha mwaka mmoja na baadaye jamii huhimizwa kusimamia urejeshaji huo kwa wahusika kujitegemea, huku wakiendelea kufuatiliwa na kupatiwa ushauri. “Tunaelewa kuwa uwapo wetu si wa kudumu, hivyo tunawapa kipaumbele maofisa ugani wa maeneo husika ili waendeleze kazi hii nzuri kwa muda mrefu,” anasema Olilla. Kwa mujibu wa menerka huyo, utekelezaji huo pia unahusisha kuwajengea uwezo wanajamii katika shughuli mbadala za kiuchumi kama vile ufugaji wa nyuki ili kuziongezea kaya kipato. 