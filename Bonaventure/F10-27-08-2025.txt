HOTUBA YA MHESHIMIWA SAMIA SULUHU HASSAN, RAIS WA  JAMHURI YA MUUNGANO WA TANZANIA AKIHUTUBIA KIKAO CHA  PAMOJA CHA BUNGE LA SENETI NA BUNGE LA TAIFA LA JAMHURI  YA KENYA, NAIROBI, TAREHE 4 MEI, 2021 

 Mheshimiwa Justin Muturi, Spika wa Bunge la Taifa;  Mheshimiwa Kenneth Lusaka, Spika wa Bunge la Seneti;  Waheshimiwa Wabunge la Taifa na Seneti;   Viongozi mbalimbali wa Serikali wa Tanzania na Kenya mliopo;  Wageni Waalikwa,  Mabibi na Mabwana.  Habari za jioni!    Shukrani kwa Bunge  Mheshimiwa Spika, nianze kwa kumshukuru Mwenyezi Mungu, mwingi wa  rehema, kwa kutujalia afya na uhai na kutupa kibali kilichotuwezesha kukutana hapa  siku ya leo.  Nina furaha kubwa leo kupata nafasi ya kuhutubia Kikao cha Pamoja cha Bunge  la Taifa na Bunge la Seneti la Jamhuri ya Kenya. Kabla sijaendelea, niruhusu  nitangulize shukrani zangu kwako Mheshimiwa Keneth Lusaka, Spika wa Bunge la  Seneti na Mheshimiwa Justin Muturi, Spika wa Bunge la Taifa kwa kuitisha Kikao hiki  cha Pamoja cha Bunge na kunialika mimi kuhutubia. Kupitia kwenu niwashukuru  Waheshimiwa Wabunge na Waheshimiwa Maseneta kwa kuridhia kwa kauli moja  kufanyika kwa Kikao hiki. Asanteni sana.  1  Ninajiona mwenye bahati kubwa kupewa heshima hii adhimu na ya kipekee.  Natambua fika kuwa huu si utaratibu wa kawaida wa Kenya. Si kila Rais anayefanya  ziara rasmi hupewa heshima hii ya kuhutubia Bunge, tena Kikao cha Pamoja cha  Mabunge yenu mawili. Wenzetu mna Bunge lenye chemba mbili, sisi wenzenu, tuna  moja tu. Kwangu itakuwa ndio mara ya kwanza kuhutubia Chemba mbili za Bunge kwa  pamoja. Si jambo dogo. Mmenipa heshima kubwa sana. Nimefarijika kuwa nimepata  nafasi hii mwanzoni mwa uongozi wangu. Niseme kuwa kumbukumbu hii daima  haitofutika kwenye maisha yangu. Asanteni sana.  Uamuzi wenu wa kunipa fursa hii ni kielelezo cha thamani na uzito ambao  mnaupa uhusiano mzuri uliopo kati ya nchi zetu mbili. Niwahakikishieni kuwa nasi  tumeguswa sana na heshima, upendo na ukarimu mkubwa ambao mmetuonyesha.  Wema huacha deni, na deni la wema hulipwa kwa wema.   Shukrani kwa Rais  Waheshimiwa Spika,   Waheshimiwa Maseneta na Wabunge,   Sitatenda haki nisipomshukuru kipekee Kaka yangu, ndugu yangu Rais wa  Jamhuri ya Kenya, Mheshimiwa Rais Uhuru Kenyatta. Rais Kenyatta ni miongoni mwa  viongozi wa mwanzo kabisa aliyenipigia simu kunifariji mara tu baada ya kusikia taarifa  ya kifo cha aliyekuwa Rais wetu Mpendwa, Hayati Mheshimiwa Dkt. John Pombe  Joseph Magufuli. Kama haikutosha, hakusita kukatisha ratiba yake na kuweza kufika  yeye binafsi kushiriki nasi katika msiba wa kitaifa kule Dodoma. Siku ile alitufariji sana  kwa maneno yake na salamu zake za buriani kutoka kwa wananchi wa Kenya.  Hatutasahau pia kwa kitendo chake cha kutukumbusha umuhimu wa kuheshimu dini na  imani za wengine, pale alipositisha kuhutubia akiwa jukwaani ili kupisha adhana ya  msikiti wa jirani iishe. Alituachia gumzo kubwa na funzo kubwa sana.  Alitumia jukwaa lile kunipongeza kwa kuwa Rais wa Awamu ya Sita wa Tanzania  na alihidi kunialika nchini Kenya mara baada ya kipindi cha maombolezo kumalizika.  2  Rais Kenyatta ni mtu wa kutimiza ahadi. Mara tu baada ya kumaliza kipindi cha  maombolezo, alinitumia Mjumbe Maalum kuniona. Ujumbe ule pamoja na mambo  mengine uliambatana na mwaliko kwangu kufanya ziara rasmi nchini Kenya. Nami  nimekuja Kenya kuitikia wito wake huo.   Mimi na ujumbe wangu tumepata mapokezi mazuri sana toka tumewasili jijini  Nairobi. Hatukustaajabishwa kwasababu ukarimu ni hulka, desturi na jadi asili ya watu  wa Kenya. Tumejisikia tuko nyumbani haswa. Nimebaini kuwa sehemu kubwa ya  ujumbe niliombatana nao wanajua vichochoro vyote vya Nairobi, na sehemu za nyama  choma, na yale mambo mengine japo najua kwa hali ya sasa ya uwepo wa ugonjwa wa  Covid 19 hawatapata fursa ya kufurahia kile mnachoita kujibamba. Pamoja na hali hiyo,  bado wamefurahi sana kufika hapa. Na msije kushangaa wengine wakatafuta sababu  ya kubaki hapa.   Siku ya jana, nimefanya kikao na Mheshimiwa Rais Uhuru Kenyatta na ujumbe  wake wa viongozi wa Serikali. Tumekuwa na mazungumzo mazuri na yenye kuamsha  matumaini makubwa sana kwa mashirikiano kati ya nchi zetu kwa siku zijazo mbele  yetu. Hapakuwa na ugumu wala ukakasi wowote katika kufikia muafaka wa mambo  tuliyokuwa tukijadiliana. Tumezungumza kidugu sana.  Kilichojitokeza wazi katika mazungumzo yale, ni namna ambavyo nchi zetu mbili  zinarandana kwa mengi kuliko yale machache sana tunayotofautiana. Hata hayo  machache, tofauti zenyewe hazikuwa za msingi (principles) bali za mtazamo tu  (perceptions), ambazo mara nyingi huchangiwa kutokana na kukatika kwa mawasiiliano  baina ya pande mbili.  Ili kuondosha mitazamo hasi, tumekubaliana kujenga na  kuendeleza utamaduni wa kukutana mara kwa mara, katika ngazi mbalimbali. Ndugu na  jirani wanaotembeleana hujenga ukaribu kuliko wale wasiotembeleana. Umbali  hutengeneza mashaka. Ukaribu huyaondosha!  3  Madhumuni ya Ziara Rasmi Nchini Kenya  Waheshimiwa Spika,   Waheshimiwa Maseneta na Wabunge,   Hii ni ziara yangu rasmi ya kwanza (state visit) tangu nilipoapishwa kushika  nafasi ya Urais wa Tanzania tarehe 19 Machi, 2021. Ipendeze kusema kuwa, itaingia  katika kumbukumbu za historia kuwa Kenya ndio nchi ya kwanza kwa Rais wa Awamu  ya Sita wa Tanzania kufanya ziara rasmi. Kwa lugha nyingine, mguu wangu wa kwanza  kutoka nje kwa ziara rasmi, umeanzia Kenya. Uamuzi wangu huu si wa bahati mbaya  bali wa makusudi. Busara inaelekeza kuwa ukiwa ‘mpangaji mpya’ jitambulishe kwa  majirani. Nilipata mialiko mingi, lakini nikasema nianzie hapa. Nimeanzia Kenya si kwa  sababu ni karibu kijiografia, bali ni kwa sababu ya umuhimu na nafasi ya Kenya kwa  Tanzania.   Uhusiano wa Tanzania na Kenya ni wa kipekee sana. Ni uhusiano uliofungwa  katika mafundo matatu.   Fundo la kwanza ni udugu wa damu kati ya wananchi wetu wa pande mbili  ambao hauwezi kutenganishwa na mipaka ya kuchora kwenye ramani. Makabila ya  pande mbili za mpaka yanaingiliana na watu wake ni wale wale wamoja. Tanzania  inapakana na nchi nane, lakini ni nchi ya Kenya pekee ndio ambayo tuna jamii nyingi  zaidi zilizopo katika pande mbili za nchi zetu. Kwenye ukumbi huu kuna kina Otieno,  Boke, Namelok kama ilivyo Tanzania. Kuna kina Kilonzo, Kioko kama ilivyo Tanzania.  Kuna Mohammed Faki Mwinyihaji, Seneta wa Mombasa, lakini jina la Kizanzibari  kabisa. Hii ni mifano michache sana.   Fundo la pili ni historia. Kabla hata ya kuanzishwa kwa Jumuiya ya Afrika ya  Mashariki mwaka 1967, nchi zetu hizi tayari zilishakuwa chini ya East Africa Common  Services Organization (EACSO) zikiwa chini ya Utawala wa Kikoloni wa Waingereza.  Huduma zetu muhimu, miundombinu yetu na chumi zetu zilishafumwa pamoja kabla  hata nchi zetu hazijapata uhuru.   4  Na fundo la tatu, ni jiografia. Mwenyezi Mungu amejalia nchi zetu mbili hizi  kuwa majirani. Tuna mipaka ya baharini na ardhini, na hata ikilojia yetu nayo ni moja.  Ndio kusema kuwa, hata wanyamapori wetu ni ndugu na majirani wakitoka Serengeti  wanaingia Masai Mara. Siku hizi, hata Tausi wetu walioko Ikulu kule Tanzania, wana  ndugu zao katika Ikulu ya hapa Kenya. Kama Tausi wetu wana udugu, sembuse sisi  watu wa Kenya na Tanzania?  Kutokana na ukweli huu, ushirikiano wetu si wa hiyari ni lazima kutokana na  kanuni ya uasili wa undugu wetu, washirika na majirani. Hili hatuna uwezo nalo wa  kulibadilisha, Tupendane ama tuchukiane, tuzungumze ama tununiane, hatuwezi  kukwepana kutokana na mafundo haya matatu yaliyotuweka pamoja. Tunategemeana  kwa kila hali - iwe kheri, iwe shari, iwe neema, iwe dhiki. Pakitokea ukame Tanzania,  njaa inabisha hodi Kenya. Uzalishaji wa viwandani ukisimama Kenya, bidhaa  zinakosekana Tanzania. Hivyo hapana budi, ila tupatane na tuelewane ili tuishi pamoja  kwa neema na furaha.  Umuhimu wa Uhusiano wa Tanzania na Kenya  Waheshimiwa Spika,   Waheshimiwa Maseneta na Wabunge,   Binafsi huwa nashangazwa sana na wale ambao wanadhani kuwa eti Kenya na  Tanzania ni washindani, na hivyo uhusiano wetu unapaswa kuwa wa kuhasimiana na  kukamiana. Nawashangaa wanaodhani kuwa, Kenya peke yake, ama Tanzania peke  yake, inaweza kuendelea bila mwenzake. Mbaya zaidi ni kule kuamini kwao kwamba,  hilo linawezekana tu kwa mmoja wetu kumuangusha mwenzake. Hawa ni watu wenye  mioyo ya choyo, maono mafupi na akili mbovu. Ni bahati mbaya kuwa watu hawa wapo  katika pande zote mbili. Hutokea pia wachache wao wakawa ni watumishi wa Serikali  zetu na hata wanasiasa wa pande mbili za nchi yetu. Bahati nzuri tu ni kuwa si wengi na  ndio maana uhusiano wa nchi zetu mbili umetimiza miaka 56.  5  Kwangu mimi, na katika awamu yangu ya uongozi, nitahakikisha kuwa Kenya  anabaki kuwa ndugu, jirani, mshirika wa mkakati na mbia. Kenya ni nchi ya tano (5)  kwa nchi zinazoongoza kwa uwekezaji nchini Tanzania, nyuma ya mataifa makubwa  kama Uingereza, Marekani, China na India. Takwimu za Kituo chetu cha Uwekezaji  (TIC) zinaonyesha kuwa hadi kufikia Machi 2021, kuna miradi ya uwekezaji 513 kutoka  Kenya ambayo imetoa ajira 51,087 na kuchangia mapato ya kiasi cha Dola za  Kimarekani Bilioni 1.7 (USD milioni 1.713.56) nchini Tanzania.  Sekta zinazoongoza  kwa uwekezaji kutoka Kenya ni uzalishaji viwandani, usafirishaji, kilimo, huduma, benki,  ujenzi, rasilimali watu, madini, utalii na mali asili.   Kutokana na uhusiano wetu mzuri, kampuni za Tanzania zimewekeza nchini  Kenya jumla ya miradi thelathini (30) iliyosajiliwa na Mamlaka ya Uwekezaji ya Kenya  (Kenya Investment Authority – KenInvest). Miradi hiyo ina thamani ya Shilingi Bilioni  19.33 za Kenya na kutoa ajira kwa raia wa Kenya 2,642. Si nyingi lakini si haba! Sekta  inayoongoza kwa uwekezaji kutoka Tanzania ni sekta ya uzalishaji viwandani. Dhamira  yangu ya kuja nchini Kenya, ni kuzungumza nanyi na kuona ni kwa namna gani  Watanzania nao wataweza kufanya vizuri zaidi nchini Kenya.   Mbali na uwekezaji, ushirikiano wetu kwenye sekta ya biashara nao ni mkubwa  na umeendelea kushamiri siku hadi siku. Usafirishaji wa bidhaa za Tanzania kwenda  Kenya umeongezeka kutoka shilingi za kitanzania Bilioni 390.6 mwaka 2017 hadi  shilingi za kitanzania Bilioni 526.3 mwaka 2020. Kwa upande wa Kenya, nayo  iliongeza kiwango cha kuuza bidhaa zake nchini Tanzania, kutoka shilingi za kitanzani  Bilioni 420 mwaka 2017 hadi shilingi za kitanzania Bilioni 571.1 mwaka 2020.   Takwimu hizi zinatuumbua sisi viongozi na wanasiasa. Zinatuonyesha kuwa  wananchi wa nchi zetu mbili daima wako hatua mbele ya Serikali zetu. Wakati Serikali  zetu zikisuasua, wananchi huendelea na biashara zao tena kwa kuwa wabunifu kila  mara. Ni wakati sasa wa sisi kubadilika. Tuwe daraja kwao na sio kikwazo kwao.  6  Mimi na ndugu yangu Rais Kenyatta tumekubaliana tuweke utaratibu madhubuti  wa kuzuia na kukabiliana na rabsha rabsha ambazo zimekuwa zinajitokeza hapa na  pale na kuchafua hali ya hewa ya mahusiano ya kibiashara kati ya nchi zetu.  Waheshimiwa Spika,  Waheshimiwa Maseneta na Wabunge,   Mashirikiano ya uwekezaji na biashara ni sehemu tu ya mashirikiano mazuri kati  ya nchi zetu. Utalii ni eneo lingine ambalo tunapaswa kushirikiana sana. Kama  nilivyogusia, ikolojia zetu zinaingiliana, vivyo hivyo ukaribu wa vivutio vyetu vya utalii.  Tunayo nafasi ya kuneemeka pamoja ikiwa tutashirikiana katika sekta hii kuliko  tukishindana. Badala ya kunyang’anyana idadi ya watalii, busara inatutaka tuelekeze  nguvu zetu kuhamasisha mtalii aongeze idadi ya siku ambazo atazitumia nchini Kenya  na Tanzania. Kwa kufanya hivyo tutapata sote. Kama alivyowahi kusema hayati Baba  wa Taifa, Mwalimu Julius Kambarage Nyerere, “Tukipoteza muda mwingi kugawana  kibaba, tutapoteza wasaa wa kuvuna pishi”.   Mashirikiano yetu yanashamirishwa pia na jitihada kubwa tunazochukua katika  vita dhidi ya uhalifu, ujangili, ugaidi, madawa ya kulevya na uharamia katika Bahari ya  Hindi na katika Ziwa Victoria. Maadam wahalifu wa Kenya na Tanzania wana  mashirikiano mazuri, basi hakuna budi vyombo vyetu vya ulinzi na usalama navyo viwe  na mashirikiano mazuri zaidi kuwashinda wao. Mashirikiano haya mazuri baina ya  vyombo vyetu, yamechangia sana kuwepo kwa utulivu na kutoa fursa kwa shughuli za  biashara na uwekezaji kushamiri. Kenya ikiwa salama, nasi tunakuwa salama, hali  kadhalika Tanzania ikiwa salama, Kenya mnakuwa salama.   Waheshimiwa Spika,  Waheshimiwa Maseneta na Wabunge,  Ujenzi wa miundombinu ya pamoja ni sehemu ya jitihada zetu za kuimarisha  mashirikiano yetu ya kiuchumi na kimkakati.  Miradi hii inajumuisha kwa uchache:  7  i.  Ujenzi wa barabara ya lami kutoka Lamu – Mombasa – Tanga –  Bagamoyo mpaka Dar es Salaam yenye urefu wa kilometa 454 chini  ya Programu ya Jumuiya ya Afrika Mashariki ya Kuendeleza Miundombinu  ya Barabara kwa Nchi za Jumuiya ya Afrika Mashariki (East Africa Road  Network Programme - EARNP) katika Ushoroba wa Pwani (Coastal  Corridor). Kwa upande wetu tuko mbioni kukamilisha ujenzi wa kipande  cha Pangani-Bagamoyo na barabara za lami zenye urefu wa kilometa  124.5 na tayari tumekwishapata fedha kutoka Benki ya Maendeleo ya  Afrika (AfDB).   ii.  iii.  iv.  Barabara ya Arusha – Holili/Taveta - Voi yenye urefu wa kilometa 260.  Mradi huu ni sehemu ya mradi wa Maendeleo ya Barabara ya Arusha  -  Namanga – Athi River iliyofunguliwa rasmi mwaka 2012. Mradi huu  unatekelezwa kwa awamu mbili na awamu ya kwanza imekamilika. Sasa  tunajipanga kuendelea na awamu ya pili ya mradi huu.   Tunavyo vituo vya Huduma za Pamoja Mpakani (One Stop Border Post –  OSBP) vya Namanga - Namanga OSBP na Holili – Taveta OSBP. Vituo  hivi vimerahisisha shughuli za biashara mipakani na uvukaji wa watu.  Nafurahi kuona vituo hivi, vimekuwa chachu ya shughuli za kiuchumi  katika maeneo ya mpaka wetu. Tunaendelea na mchakato wa kukamilisha  mifumo ya vituo vya Horohoro – Lungalunga OSBP na Sirari – Isebania  OSBP ili navyo viweze kutoa huduma kwa wepesi na ufanisi.  Mradi wa kusafirishia umeme mkubwa wa Kilovolti 400. Kwa upande wa  Tanzania mradi unahusisha ujenzi wa njia ya kusafirishia umeme kutoka  Singida hadi Namanga, ujenzi wa kituo kipya cha kupozea umeme mjini  Arusha eneo la Lemugur na upanuzi wa kituo cha kupozea umeme cha  Singida. Kwa upande wa Kenya mradi unahusisha ujenzi wa njia ya  8  umeme msongo wa Kilovolti 400 inajengwa kutoka kituo cha kupozea  umeme cha Isinya hadi Namanga yenye urefu wa Kilomita 96  itakayounganishwa na njia ya umeme inayojengwa upande wa Tanzania.  Benki ya Maendeleo ya Afrika (AfDB) pamoja na Shirika la Maendeleo la  Japan (JICA) zimekubali kugharamia mradi huo unaotarajiwa kukamilika  mwezi Desemba, 2021.    v.  Mwenyezi Mungu akijaalia, InshaAllah, Serikali zetu mbili zitaanza na  kukamilisha mradi wa bomba la gesi kuitoa Dar es Salaam hadi  Mombasa. Mazungumzo ya kutafuta fedha kwa ajili ya mradi huo  yanaendelea na tunatarajia yatakamilika mapema iwezekanavyo.    Mtakubaliana nami kuwa kwa ukubwa wa miradi hii, gharama zake na muundo  wake unaolazimu nchi zetu mbili kushirikiana kuijenga, ni ishara tosha kuwa uhusiano  wetu si wa kuisha kesho, keshokutwa wala mtondogoo. Serikali zetu zinafanya  uwekezaji huo kwa kuamini kuwa uhusiano wetu upo vizuri na utaendelea kuwepo. Hivi  ndivyo majirani na ndugu walioshibana wanavyoishi. Yeyote anayefikiria ama  kudhamiria kuzihasimisha nchi zetu mbili ujumbe kwao ni kuwa Tanzania na Kenya  tulikuwepo, tupo na tutaendelea kuwepo saana tu iwe masika, iwe kiangazi.    Ushirikiano Kwenye Mapambano Dhidi ya COVID-19  Waheshimiwa Spika, Waheshimiwa Maseneta na Wabunge  Sote tunafahamu kwamba dunia inakabiliwa na janga kubwa la ugonjwa wa  Korona, ambalo limeathiri kasi ya ukuaji wa uchumi wa nchi zetu na limepelekea kwa  sehemu kubwa kutulazimisha kubadili mfumo wetu wa maisha. Tunatambua kwamba  kila nchi, ikiwemo Tanzania, imejiwekea utaratibu wa kupambana na janga hili  kulingana na mazingira yake mahsusi na hali ya kusambaa kwa ugonjwa huo katika  nchi hizo.    9  Niliwaeleza Watanzania katika hotuba yangu katika Bunge la nchi yetu, na  napenda kurejea hapa, kwamba sisi Tanzania sio kisiwa, tunaishi kama sehemu ya  familia ya jumuiya ya kimataifa. Kwa maana hiyo, kupitia Kamati ya Watalaam  niliyoiunda, tumeanza mchakato wa kutafakari mbinu zaidi za kukabiliana na janga hili.  Wakati tunaendelea kusubiri tumeendelea kuchukua tahadhari zote ikiwemo kusitisha  baadhi ya safari kwenye maeneo ya milipuko. Kwa vyovyote vile itakavyopendekezwa,  jambo ambalo nina hakika nalo ni kwamba lazima tushirikiane na jirani zetu, ikiwemo  Kenya, katika kukabiliana na janga hili. Mapambano dhidi ya janga hili yanapaswa  kutuleta pamoja na sio kutufarakanisha. Ni imani yangu kwamba tukiweka juhudi zetu  na maarifa yetu pamoja, basi tutakabaliana na janga hili bila woga na tutashinda na  maisha ya wananchi wetu yataendelea, huku tukichukua tahadhari.     Uhusiano na Dhima ya Mabunge ya Tanzania na Kenya  Waheshimiwa Spika,  Waheshimiwa Maseneta na Wabunge,   Hatuwezi kuuelezea uhusiano wetu mzuri bila kutambua uhusiano wa Mabunge  yetu ya nchi zetu mbili. Umekuwa ni uhusiano mzuri wa majira yote. Nitumie fursa hii  kufikisha kwenu shukrani za dhati za Bunge la Jamhuri ya Muungano wa Tanzania na  Watanzania wote kwa kuungana nasi na kutufariji katika kipindi kigumu cha msiba wa  Hayati mpendwa wetu, Rais Dkt. John Pombe Joseph Magufuli. Mlitufuta machozi na  mlitufariji sana. Tuliguswa sana na uamuzi wa Bunge la Seneti kupitia kikao chake cha  tarehe 24 Machi 2021, kujadili na kusajili kwenye kumbukumbu za Bunge (hansard)  salamu maalum za rambirambi kufuatia kifo cha Hayati Dkt. John Pombe Joseph  Magufuli.   Nafahamu pia viongozi wa mihimili mitatu ya Serikali ya Kenya ukiwemo wewe  Mheshimiwa Spika na Spika wa Bunge la Seneti, Mheshimiwa Keneth Lusaka  mlitembelea makazi ya Balozi wetu kutoa salamu za pole. Sisi Watanzania tulifarijika  sana kwa kuwa nasi wakati wa majonzi. Hatuna la kuwalipa ndugu zetu Wakenya zaidi  ya kusema Mungu awabariki sana. Wakati wa msiba na dhiki ndio wakati mzuri wa  10  kuwajua ndugu zako wa majira yote. Mlitudhihirishia bila ya chembe ya shaka kuwa  ninyi ni ndugu zetu wa shida na raha. Asanteni sana.  Sisi ni wafuatiliaji wakubwa wa mikutano ya Bunge la Kenya. Tunafanya hivyo  kwa kuwa yanayojadiliwa humu, nasi yanatuhusu. Niseme tu kuwa Bunge la Seneti la  Kenya na Bunge la Taifa la Kenya linatusisimua kwa mengi. Tunafurahia upana wa  demokrasia yake, uzito wa mijadala yake, na hamasa ya Wabunge wake.  Tulifurahishwa zaidi na uamuzi wenu wa kuanza kutumia Lugha ya Kiswahili. Halafu  Kiswahili chenu pia kina vionjo vyake ambavyo peke yake ni burudani tosha! Tulifarijika  sana kwa heshima kubwa mliyompa Spika wa Bunge la Jamhuri ya Muungano wa  Tanzania, Mheshimiwa Job Ndugai (Mb.) kuja nchini Kenya kuzindua Kanuni za  Kudumu za Bunge la Kitaifa kwa ya lugha ya Kiswahili tarehe 31 Oktoba, 2019.    Rai yangu kwenu, ni kuwaomba mtusaidie kulea uhusiano wetu mzuri. Nasema  hivyo nikitambua kuwa ninyi ndio wawakilishi wa wananchi na ndiyo sautii yao. Ninyi  ndio wenye dhamana ya kutunga sheria, kushauri Serikali juu ya mwelekeo wa sera na  kuwaongoza wananchi wenu waliowachagua. Dhima yenu katika kukuza ushirikiano  baina ya nchi zetu ni kubwa sana. Mnao uwezo mkubwa wa kuamua kasi ya ushirikiano  wetu iwe ya haraka ama ya kusuasua kwa aina ya sheria mtakazoamua kuzipitisha.   Dira na Mwelekeo wa Serikali ya Awamu ya Sita ninayoiongoza ni “Kudumisha  mazuri ya Awamu zilizopita, Kuyaendeleza mema yaliyopo na Kuleta mazuri  mengine mapya” (stability, continuity and change). Hivyo, nimekuja kuwaahidi kuwa  chini ya uongozi wangu, mimi na wenzangu tutafanya kila linalowezekana kuimarisha  uhusiano kati ya nchi zetu mbili. Kama kuna palipolega katika uhusiano wetu, basi  nimekuja hapa Kenya ili kupakazia, na kule kulikokaza vizuri, nimekuja kupaimarisha.   11  USHIRIKIANO WA AFRIKA MASHARIKI (EAC)  Waheshimiwa Spika,  Waheshimiwa Maseneta na Wabunge,   Tanzania na Kenya ni wanachama waasisi wa Jumuiya ya Afrika Mashariki. Nchi  zetu mbili ndizo zenye eneo kubwa kijiografia, idadi kubwa ya watu na milango pekee  ya bahari kwa nchi zingine za Afrika Mashariki.   Ukweli huu unakuja na wajibu na dhima kubwa kwa nchi zetu mbili. Uhusiano wa  nchi zetu mbili ukishamiri, Afrika Mashariki nzima inashamiri. Biashara kati yetu ikistawi,  Afrika Mashariki nzima inastawi. Hivyo basi, hatuna budi nchi zetu mbili kutambua  wajibu wetu na dhima yetu hiyo kwa Afrika Mashariki. Tunapaswa tutambue kuwa kila  mara panapotokea kutoelewana kati yetu, tunadhoofisha Jumuiya yetu ya Afrika  Mashariki. Bila kukusudia, tunajikuta pia tunaathiri kasi ya utangamano wa Afrika  Mashariki.   Nikiri kwamba kuna nyakati ambapo ushirikiano wa Afrika Mashariki ulijaribiwa,  ambapo baadhi ya matukio, kauli na vitendo vyetu viliyaweka majaribuni mahusiano  yetu na kuupima uimara wa dhamira yetu ya kuendelea na safari yetu ya utangamano.  Ninachofarijika ni kwamba katika nyakati zote hizi, kwa busara za viongozi  waliotutangulia na kwa uimara ya mafundo ya uhusiano wetu, tulishinda na dhamira  yetu iliimarika zaidi. Uchungu wowote uliojitokeza pale tulipojaribiwa ulikuwa uchungu  wa uzazi, sio uchungu wa maradhi. Uchungu wa uzazi huishia kwenye furaha.   Niwahakikishie kuwa mimi na Watanzania wenzangu tutafanya kila  linalowezekana ili uhusiano wetu utazidi kung’ara, na kwa kufanya hivyo, tung’arishe  ushirikiano wa Afrika Mashariki. Tanzania itaendelea kuwa jirani, mbia na rafiki  mwaminifu wa Kenya na mwanachama mwadilifu na wa kutumainiwa wa Jumuiya ya  Afrika Mashariki.   Jitihada zangu na wenzangu katika Serikali ninayoiongoza zitaelekezwa katika  kuimarisha ushirikiano wa Afrika Mashariki. Tutaelekeza jitihada zetu katika kutafuta  12  majawabu palipo na changamoto, kufufua fursa palipo na vikwazo na kuleta matumaini  palipo na mashaka. Tutafanya hivyo kwa kuamini kwa dhati kabisa kuwa sisi Wana  Afrika Mashariki, Hatma yetu imefungamana. Nasi hatuna budi tutangamane.   Ombi langu kwenu Waheshimiwa Wabunge, mtusaidie kutuhimiza sisi tulioko  Serikalini tutekeleze wajibu wetu huu adhimu. Pale tunapolega, msisite kutukosoa.  Nanyi pia tunawaomba mtimize wajibu wenu. Mtusaidie kutunga sheria na kushawishi  Serikali zenu kuhusu sera zinazochochea na kuwezesha utangamano. Tusiruhusu na  tukemee misimamo, mitazamo na kauli za baadhi ya wanasiasa ndani na nje ya Bunge  ya kuleta mgawanyiko na kudhoofisha Jumuiya yetu. Daima, tuwatangulie  wafanyabiashara na wananchi wetu katika utangamano na kuwaongoza, badala ya  ninyi Waheshimiwa Wabunge kuwavuta nyuma na kuwakwamisha. Kwani, Falsafa  zinasema kuongoza ni kuonyesha njia na sio Kufunga Njia!   Hitimisho  Waheshimiwa Spika,  Waheshimiwa Maseneta na Wabunge,   Kama mjuavyo, “moyo ukielemewa na furaha, hucheulia mdomoni”.  Ningetamani kuendelea kuzungumza kwa kirefu sana kuelezea furaha yangu kwa  upendo mkubwa mlionionyesha, ukarimu mkubwa mlionifanyia na heshima kubwa  mliyonipa. Isitoshe, ya kuzungumza nayo pia ni mengi ikizingatiwa upana, ukubwa na  uzito wa uhuasiano wa nchi zetu mbili. Hata hivyo, ninaomba nimalizie hapa nikitambua  kuwa baadhi yetu tuko katika swaumu ya Mfungo wa Mwezi Mtukufu wa Ramadhani. Ni  busara Waheshimiwa Wabunge waliofunga wapate muda wa kutosha kujiandaa kwa  futari ikizingatiwa kuwa baadhi ni wakinamama wenzangu. Wakitoka Bungeni wakirudi  nyumbani, majukumu ya umama na mke bado yanawasubiri.   Uzuri Watanzania na Wakenya hawakutani wakamaliza kuongea. Huwa  tunaahirisha tu maongezi maana yakuongea ni mengi. Utani humo humo. Vijembe  humo humo. Ndio mambo yanayochangamsha uhusiano wetu. Sina shaka kuwa  13  tutapata fursa ya kuyazungumza mengi kwa kina katika majukwaa mengine  tutakayokutana.  Nitumie fursa hiii kumshukuru kwa mara nyingine tena, Mheshimiwa Rais Uhuru  Kenyatta kwa mwaliko wa kufanya ziara ya Kiserikali nchini Kenya. Nami nimemualika  atutembelee. Vilevile, nikushukuru wewe Mheshimiwa Spika wa Bunge la Seneti  Mheshimiwa Kenneth Lusaka na Spika wa Bunge la Taifa Mheshimiwa Justin Muturi.  Niwashukuru Waheshimiwa Wabunge na Maseneta kwa kutenga muda wenu adhimu  kunikaribisha kuzungumza nanyi. Kupitia kwenu, niwashukuru ndugu zetu wananchi wa  Kenya kwa mapokezi mazuri mliyotupatia. Tunaondoka Kenya na kumbukumbu nzuri  za ziara hii na shauku kubwa ya kurudi tena siku zijazo.   Hii ni ziara yangu ya kwanza nchini Kenya. Nawaahidi kuwa haitakuwa ya  mwisho.   Udumu undugu wa Wakenya na Watanzania.  Wadumu viongozi wetu.   Mungu Ibariki Jamhuri ya Kenya.   Mungu Ibariki Jamhuri ya Muungano wa Tanzania.   Asanteni sana kwa kunisikiliza!  14 