WAZIRI ULEGA ATEMBELEA BARABARA YA SOMANGA-MTAMA ILIYOKATIKA Lindi 07 April, 2025 Waziri wa Ujenzi

, Abdallah Ulega ametembelea barabara ya Somanga Mtama iliyokatika na kusababisha kukosekana kwa mawasiliano ya Barabara Kuu ya Dar es Salaami na Mkoani Lindi Hatahivyo, Waziri Ulega ametaka mawasiliano hayo kurejeshwa na kuelekeza wataalam kutoka Wakala ya Barabara Tanzania (TANROADS) kutoondoka eneo hilo hadi kukamilika kwa zoezi hilo. “Nimekagua na nimeona namna kazi inavyoendelea, mimi kama Kiongozi nimeona inatakiwa masuala ya kidharura kama haya yachukuliwe kidharura”, amesema Ulega. Ulega ametoa salamu za pole kwa wananchi wa Mikoa ya Kusini na Dar es Salaam waliokumbwa na kadhia hiyo na kuwahakikishia kuwa timu ya wataalam iliyopo itafanya kazi haraka iwezekanavyo ili kuruhusu wananchi waliokwama kuendelea na safari zao. Halidhalika, ameipongeza timu ya wataalam ya TANROADS Mkoa wa Lindi kwa kuchukua jitihada za dharura mara baada ya tukio hilo kutokea na kusisitiza kuongezwa kwa idadi ya malori ya mawe hadi kufika magari 100 ili yasaidie kwa haraka urejeshaji wa barabara katika eneo hilo. Akizungumza na wananchi wa Somanga, Ulega ameeleza kuwa Mhe Rais Dkt. Samia Suluhu Hassan ameidhinisha zaidi ya Shilingi Bilioni 130 kwa ajili ya ujenzi wa madaraja yaliyokatika katika Mkoa wa Lindi na kubainisha kuwa hatua za ujenzi wa madaraja matano zinaendelea na yapo katika hatua mbalimbali za utekelezaji. Ameongeza kuwa Serikali inatambua umuhimu wa barabara hiyo na katika mwaka mpya wa fedha 2025/2026 itakarabati na kuziba mashimo katika maeneo korofi ya Marendego, Somanga, Njia Nne, Matandu, Ikwriri - Nyamwage - Chumbi ili kurahisisha huduma za usafiri wa abiria na mizigo. Vilevile, Serikali itaanza utekelezaji wa ujenzi wa barabara kwa njia nne kuanzia Kongowe - Mbagala Rangi tatu ambapo tayari Mkandarasi ameshapatikana na pia ujenzi wa barabara kuanzia Kongowe hadi Mkuranga itajengwa kwa njia nne ili kupunguza msongamano wa magari uliopo sasa. BARABARA YA SOMANGA MTAMA YAFUNGWA KWA MUDA, MTENDAJI MKUU TANROADS ATOA MAELEKEZO Lindi 06 Machi, 2025 Wakala ya Barabara Tanzania (TANROADS) Mkoa wa Lindi imetangaza kusitisha matumizi ya barabara ya Somanga Mtama kwa muda baada ya mvua kubwa zilizonyesha katika Wilaya ya Kilwa mkoani Lindi, kuleta mafuriko makubwa yaliyoharibu eneo la barabara lilio kwenye njia ya mchepuko (diversion) ya ujenzi wa daraja la Somanga Mtama. Meneja wa TANROADS Mkoa wa Lindi, Mhandisi Emil Zengo, amesema kuwa maji yamejaa katika eneo hilo na kusababisha barabara kutoweza kupitika kwa sasa. "Kwa sasa tumeshamjulisha Mtendaji Mkuu wa TANROADS, Mhandisi Mohamed Besta, na ametoa maelekezo kuhusu usalama wa watumiaji wa barabara, jambo ambalo ni muhimu kabisa. Mtendaji Mkuu amelekeza barabara hii ifungwe ili kutoa nafasi ya kuchunguza hali ya uharibifu na kuhakikisha usalama wa watumiaji wa barabara. Tunawashauri wananchi kuendelea kufuatilia taarifa zaidi kutoka mitandao ya kijamii ya TANROADS," alisema Mhandisi Zengo. Mhandisi Zengo ameongeza kuwa vifaa vya kazi vipo kwenye eneo la tukio, na makandarasi wanaendelea na utekelezaji wa majukumu yao ili kurekebisha hali hiyo haraka. "Maji yatakapopungua, tutaanza kufanya kazi ya kurejesha mawasiliano na barabara itafunguliwa mara moja," aliongeza. Mhandisi Zengo amesisitiza kuwa usalama wa watumiaji wa barabara ni kipaumbele cha kwanza, na hivyo kuwalazimu kuifunga barabara hiyo kwa muda. Aidha, amesema wananchi wataendelea kupewa taarifa rasmi kila hatua kuhusu maendeleo ya hali hiyo. 

Bajaj, Pikipiki zaanza kupita daraja la Kinyerezi lililokatika Dar es Salaam 29 Machi, 2025 Mtendaji Mkuu wa Wakala ya Barabara Tanzania (TANROADS), Mhandisi Mohamed Besta, amesema njia ya muda (diversion) katika eneo la daraja la Kinyerezi sasa inaruhusu waenda kwa miguu, waendesha pikipiki na bajaji kupita, huku magari makubwa yakisubiri mpaka ujenzi ukamilike ndani ya siku mbili au tatu.Akizungumza na waandishi wa habari leo Jumamosi, Machi 29, 2025, jijini Dar es Salaam, Mhandisi Besta amesema mvua zinazoendelea ziliharibu sehemu ya tuta la muda, lakini TANROADS imechukua hatua za dharura kuhakikisha mawasiliano yanarejea haraka.“Kama mnavyojionea, wananchi wanapita kwa miguu na vyombo vyepesi vinapita, lakini kwa sasa magari makubwa yanapaswa kusubiri mpaka kazi ya kurejesha barabara ikamilike,” alisema na kuongeza"Tayari mkandarasi Kampuni ya Nyanza ameanza kazi ya kurejesha mawasiliano kwa kujaza udongo katika sehemu iliyoharibika, kuimarisha kingo za tuta, na kufunga kalvati za ziada ili kupunguza maji yanayopita eneo hilo. Timu ya wahandisi wa TANROADS iko eneo la kazi kuhakikisha kazi hiyo inafanyika kwa haraka na kwa viwango vinavyotakiwa."Mhandisi Besta ameendelea kwa kusema kuwa, kwa sasa, wasafiri wanaoelekea Bonyokwa Center wanashauriwa kutumia barabara ya Kinyerezi inayopita Gereza la Segerea.Wakala ya Barabara Tanzania (TANROADS) imeuhakikishia umma wa Watanzania kuwa, imejipanga kurejesha mawasiliano haraka katika maeneo yote yatakayokumbwa na maafa kutokana na mvua zinazoendelea.