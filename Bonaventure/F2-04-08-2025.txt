Mamlaka ya Usafiri wa Anga Tanzania (TCAA) imewahakikishia wananchi na wadau wa sekta ya usafiri wa anga kuwa safari za ndege za kuingia na kutoka nchini Tanzania zitaendelea bila usumbufu wowote, licha ya uamuzi wa Umoja wa Ulaya (EU) wa tarehe 3 Juni 2025 wa kuorodhesha baadhi ya mashirika ya ndege yaliyosajiliwa Tanzania kwenye Orodha ya Usalama wa Anga ya EU (EU Air Safety List). Kupitia taarifa rasmi iliyotolewa na Mkurugenzi Mkuu wa TCAA, mamlaka imeweka wazi kuwa mashirika ya ndege ambayo hayajasajiliwa Tanzania na hivyo hayasimamiwi na TCAA, kama vile Qatar Airways na Ethiopian Airlines, hayaathiriki na uamuzi huo wa EU. Kwa kuimarisha uhusiano wa anga, TCAA imepanua haki za trafiki kwa mashirika haya kwa kipindi cha miezi sita ili kusaidia kuunganisha safari za ndani na kimataifa. Aidha, mashirika ya ndege ya ndani yameruhusiwa kushirikiana na mashirika ya kimataifa kupitia mikataba ya ushirikiano kama vile codeshare, ili kuhakikisha usafiri unaendelea kwa ufanisi ndani ya mipaka ya Tanzania. TCAA pia imethibitisha kuwa mashauriano yanaendelea baina ya serikali ya Tanzania, wadau wa utalii, mashirika ya ndege, na Umoja wa Ulaya ili kutatua changamoto zilizobainishwa, kwa lengo la kuondolewa kwa Tanzania kwenye orodha hiyo ya EU katika muda muafaka. Mamlaka imewahakikishia abiria wote kuwa sekta ya usafiri wa anga Tanzania inaendelea kuzingatia viwango vya kimataifa vya usalama na sheria, na Tanzania bado iko wazi kwa wageni, wawekezaji na wasafiri wa ndani na nje ya nchi. 