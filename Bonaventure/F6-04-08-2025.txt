Kata ya Mtumba yanufaika na ujenzi wa barabara pamoja na kalavati kwa gharama ya shilingi 73,000,000 kwa lengo la kurahisisha upatikanaji wa usafiri na usafirishaji katika eneo hilo. Hayo yalielezwa na Diwani wa Kata ya Mtumba, Edward Maboje alipokuwa akizungumza na waandishi wa habari waliotembelea kata hiyo kuona miradi ya maendeleo mbalimbali iliyotekelezwa na serikali kwa kipindi cha miaka minne. Diwani Maboje alisema kuwa kata yake imepata miundombinu mizuri ambayo inasaidia usafiri kupatikana kwa urahisi. “Katika kata hii ya Mtumba tulikuwa na changamoto ya ubovu wa barabara kwa kiasi kikubwa, hususan barabara za Mtaa wa Vikonje pamoja na barabara kutoka Mtumba Kibaoni hadi Shule ya Msingi Mtumba na hali hii ilikuwa ikiwapa changamoto wakazi wa mtaa huo kwasababu hapo mwanzo mvua zilipokuwa zikinyesha watu walikuwa wakipata shida kuvuka na kwenda sehemu nyingine” alisema Maboje. Aliongeza kuwa wananchi wa Kata ya Mtumba wanafuraha kubwa kupata miundombinu hiyo. “Serikali imetuletea jumla ya shilingi 73,000,000 kwaajili ya ujenzi wa barabara hizi. Niseme kwamba toka ujenzi huu wa kalavati pamoja na kutengeneza barabara uanze ingawa sio kwa kiwango cha lami imeweza kuwarahisishia wananchi kuvuka na kwenda sehemu nyingine kwaajili ya kufuata mahitaji na hata wasafirishaji wanaweza kusafirisha watu pamoja na bidhaa kiurahisi” aliongeza Maboje. Kwa upande wake mwananchi Cosmas Kanjongo alisema kuwa anaishukuru serikali kwa kuwajengea barabara ambayo inawasaidia kusafiri kwa haraka. “Kutokana na ujenzi huu wa kalavati pamoja na barabara hapa kwetu, tumesaidika sana. Kwanza kabisa hili kalavati linatusaidia kwa msimu huu wa mvua hatukupata madhara makubwa kwasababu linaruhusu maji kupita kiurahisi kuelekea sehemu zingine. Na hii barabara ilivyoboreshwa inatusaidia kwasababu inapitika kiurahisi, tunaweza kupitisha mizigo yetu kuelekea barabara kubwa” alisema Kanjongo. Jun 30, 2025 #1 Serikali kupitia Wakala ya Barabara Tanzania (TANROADS) imezindua rasmi mradi wa ujenzi kwa kiwango cha lami wa barabara ya Likuyufusi–Mkenda, sehemu ya Likuyufusi–Mkayukayu yenye urefu wa kilomita 60, hafla iliyofanyika katika Kijiji cha Litapwasi, Wilaya ya Songea, Mkoa wa Ruvuma. Akizungumza katika hafla hiyo, Kaimu Meneja wa TANROADS Mkoa wa Ruvuma, Mhandisi Ferdinand Mdoe, alisema mradi huo ni sehemu ya juhudi za Serikali kuunganisha mikoa ya ndani na nchi jirani kupitia miundombinu bora ya barabara. “Barabara hii ni kiunganishi muhimu kati ya Wilaya ya Songea na Nyasa, pamoja na nchi jirani ya Msumbiji kupitia daraja la Mitomoni,” alisema Mdoe. Kwa mujibu wa Mhandisi Mdoe, Serikali ilifanya upembuzi yakinifu na usanifu wa kina wa barabara yote yenye urefu wa kilomita 124, na kugawanya ujenzi wake kwa awamu. Mradi huu wa sasa unajengwa na kampuni ya China First Highway Engineering Co. Ltd kwa gharama ya Shilingi Bilioni 110.77, ukitarajiwa kukamilika ndani ya miezi 27. Aidha, maandalizi ya ujenzi yameshaanza, ambapo mkandarasi yupo katika hatua ya kukamilisha taratibu za dhamana za benki ili kuanza rasmi kazi. Mkataba wa ujenzi ulisainiwa tarehe 10 Juni 2025. Mhandisi Mdoe alibainisha kuwa fidia kwa wananchi walioguswa na mradi huo tayari imefanyiwa uthamini, ambapo waathirika 851 wametambuliwa na wanatarajiwa kulipwa fidia ya Shilingi Bilioni 5.195. Malipo hayo yatafanyika mapema kabla ya kuanza kwa kazi za ujenzi. Wananchi wa maeneo yanayopitiwa na mradi huo wametakiwa kuchangamkia fursa mbalimbali zitakazotokana na utekelezaji wa ujenzi huo, ikiwemo ajira, biashara na mafunzo ya ujuzi. TANROADS pia imetoa wito kwa wananchi kushirikiana kikamilifu na mkandarasi, hususan katika ulinzi na utunzaji wa vifaa vya ujenzi. Serikali pia imepanga kuendelea na awamu ya pili ya ujenzi wa sehemu ya Mkayukayu – Mkenda (Km 64) pamoja na kukamilisha ujenzi wa madaraja ya kudumu ya Mitomoni na Mkenda, ili kuhakikisha barabara yote ya Likuyufusi–Mkenda inakuwa ya kiwango cha lami. Kukamilika kwa mradi huu kutarahisisha usafiri kati ya Songea na Nyasa, na kufungua fursa za kibiashara na kijamii kati ya Tanzania na Msumbiji. May 28, 2025 #1 Waziri wa Ujenzi, Abdallah Ulega, ametangaza kuwa serikali ya Rais Dkt Samia Suluhu Hassan itatumia kiasi cha Shilingi bilioni 669 kwa ajili ya ujenzi wa barabara na madaraja katika mikoa ya Lindi na Mtwara kwa lengo la kuboresha usafiri na kuifungua mikoa hiyo kiuchumi. Akizungumza mkoani Mtwara, Ulega amesema barabara na madaraja hayo yatajengwa kupitia barabara za Mtwara –Mingoyo (Mnazi mmoja)-Masasi itakayogharimu kiasi cha Shilingi bilioni 401 huku barabara nyingine ya Mtwara Tandahimba-Newala-Masasi itagharimu kiasi cha shilingi bilioni 268 hadi kukamilika kwake. Waziri Ulega amewaambia wananchi wa Mtwara kwamba kiasi hicho kikubwa cha fedha katika ujenzi wa miundombinu hiyo kinaonesha dhamira ya dhati aliyonayo Rais Samia kwa wananchi wa mikoa ya Kusini na lengo kubwa ni kuhakikisha inafunguka kiuchumi na kuwapa wananchi fursa za kiuchumi. “Wananchi wa mikoa ya Kusini, ninawaletea salamu hizi za Rais wenu Samia Suluhu Hassan. Hizi barabara zikikamilika kutakuwa na taa za barabarani takribani 4800 kutoka Mtwara hadi Masasi. Kusini kutang’ara kwa mwanga nyakati za usiku na kutapendeza. Kwenye barabara nzuri, uchumi unafunguka na kwenye mwanga kwa saa 24, biashara zinafanyika muda wote,” alisema Ulega. Ulega yuko katika ziara ya kikazi mkoani Mtwara ambako pamoja na mambo mengine anafuatilia maagizo ya Chama Cha Mapinduzi (CCM) ya kuangalia maendeleo ya ukarabati wa barabara na miundombinu mingine ya ujenzi iliyoharibiwa wakati wa mvua za masika na kimbunga cha Hidaya kuanzia mwishoni mwa mwaka jana hadi mwaka huu. Akitoa mchanganuo, Ulega alisema katika kiasi hicho cha fedha, zaidi ya shilingi bilioni 230 zimetolewa kwa ajili ya ujenzi wa barabara ya Mnivata - Newala - Masasi (km 160) kwa kiwango cha lami pamoja na Daraja la Mwiti (m 84) ili kuzifungua Wilaya za Masasi, Newala, Tandahimba na Mtwara kiuchumi kupitia usafirishaji wa abiria na mazao. “Kazi kubwa inafanywa katika mikoa ya Kusini na ni dhamira ya Rais Dkt. Samia Suluhu Hassan kuufungua Mkoa wa Mtwara ili mazao ya biashara na chakula yapate thamani kwa kufika katika masoko kwa urahisi pamoja na kupunguza gharama na muda wa usafiri”, amesisitiza Ulega.