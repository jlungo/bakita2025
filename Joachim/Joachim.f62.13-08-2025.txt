SERIKALI YASAINI MIKATABA MINNE YA UWEKEZAJI DOLA ZA MAREKANI MILIONI 158.5 
12-08-2025 
WIZARA YA MALIASILI NA UTALII


Wizara ya Maliasili na Utalii imesaini mikataba minne ya uwekezaji kupitia utaratibu wa Uwekezaji Mahiri (SWICA) yenye thamani ya Dola za Marekani milioni 158.5. Uwekezaji huo utafanyika katika vitalu vya Burko Open Area (Monduli-Arusha), Selous MHJ1, Selous MHJ2 na Selous ML1(Liwale - Lindi). Akizungumza katika hafla ya utiaji saini mikataba hiyo jijini Dar es Salaam, Waziri wa Maliasili na Utalii, Mhe. Balozi Dkt. Pindi Chana amesema mpango huo wa SWICA unatoa fursa kwa mwekezaji kufanya shughuli za utalii wa picha na uwindaji wa kitalii ndani ya kitalu kimoja tofauti na utaratibu wa uwindaji wa kitalii uliozoeleka ambao mwekezaji kwa kiasi kikubwa hufanya shughuli za uwindaji pekee. ”Uwekezaji huu unatarajiwa kuiingizia Serikali jumla ya Dola za Marekani milioni 281.5 kwa kipindi cha miaka 20 sawa na Sh.bilioni 719, ikiwa ni wastani wa Sh.bilioni 36 kwa mwaka,” amesisitiza Mhe. Chana. Pamoja na hayo, Waziri huyo amesema wananchi wa vijiji vinavyozunguka maeneo hayo ya uwekezaji watapata ajira na miradi ya maendeleo kama vile ujenzi wa zahanati, miradi ya maji na ujenzi wa madarasa ambayo imekadiriwa kugharimu Dola za Marekani milioni 1.8 sawa na Sh.bilioni 4.6. “Haya ni mafanikio makubwa katika Sekta yetu ya Utalii nchini, Wizara ya Maliasili na Utalii tumeanza kutafsiri kwa vitendo Malengo ya Dira ya Maendeleo ya Taifa ya mwaka 2050 ya kuifanya Tanzania kuwa kinara katika kuvutia watalii Afrika na kuwa miongoni mwa nchi tatu Barani Afrika kwa kuweka mazingira wezeshi ya uwekezaji na ufanyaji biashara,”amesema. Katika hafla hiyo imehudhuriwa na Mwenyekiti wa Bodi ya TAWA, Meja Jenerali Mstaafu Hamis Rajabu Semfuko, Wajumbe wa Bodi, Kaimu Kamishna wa Uhifadhi TAWA, Mlage Yusuf Kabange, Kaimu Katibu Mkuu, Wizara ya Maliasili na Utalii ambaye ni Mkurugenzi wa Idara ya Wanyamapori, Dkt. Alexander Lobora, Mwenyekiti wa Chama cha Wawindaji Tanzania (TAHOA), Wawakilishi wa Kampuni ya Uhusiano International ICT Ltd na Mwenyekiti wa Timu ya Majadiliano ya Serikali.