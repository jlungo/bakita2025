WADAU WA WANYAMAPORI NA UHIFADHI WATAKIWA KUZINGATIA USAWA WA KIJINSIA 
12-06-2025 
WIZARA YA MALIASILI NA UTALII


Wadau wa masuala ya Utalii wametakiwa kufanya jitihada za makusudi kuongeza wigo wa ushiriki wa wanawake katika sekta ya Wanyamapori na uhifadhi ili kuleta usawa wa kijinsia na kufikia lengo la Serikali la agenda ya maendeleo endelevu kwa wote ifikapo 2030. Akizungumza Juni 10,2025 Jijini Arusha katika ufunguzi wa warsha ya mkakati wa ujumuishaji wa jinsia na mpango kazi wa kupambana na ujangili na biashara haramu ya nyara, Naibu Katibu Mkuu anayeshughulikia Maliasili Kamishna wa Polisi Benedict Wakulyamba amesema lengo la Serikali la kupambana na ujangili na biashara haramu ya nyara na kufikia lengo la maenedeleo endelevu kwa wote haliwezi kufikiwa endapo jinsia moja itaachwa nyuma. Ameongeza kuwa tathimini inaonesha kuwa hakuna ushirikishwaji wa kutosha kwa mwanamke katika sekta ya wanyamapori na katika vyombo vya kisheria nchini jambo linalohitaji msukumo wa ziada ili kuleta usawa wa kijinsia na kufikia lengo la 50/50 katika ngazi zote za maamuzi. Amepongeza jitihada za kuzingatia uwiano wa usawa wa kijinsia kwenye ajira za serikali katika sekta ya wanyamapori na uhifadhi ambapo kwa sasa takwimu zinaonesha takribani asilimia thelathini ya wanawake wameajiriwa na kutoa wito kwa sekta binafsi nazo kuzingatia usawa wa kijinsia katika ajira. Awali, Mkurugenzi wa Wanyamapori katika Wizara ya Maliasili na Utalii Dkt. Alexander Lobora amesema usawa wa kijinsia katika sekta ya wanyamapori na uhifadhi ni suala la lisiloepukika kutokana na majukumu ya wanawake katika jamii hususani katika suala la malezi na makuzi kwa familia. Ameongeza kuwa ushirikishwaji wa wanawake katika sekta ya wanyamapori na uhifadhi, utasaidia kuongeza pato katika familia pia kupunguza vitendo vya ujangili kwa kuwa mwanamke ndie kinara kwenye uelimishaji Mwakilishi wa Shirika la Maendeleo la Umoja wa Mataifa Bi. Chizuru Horiba amesema uongozi, mitazamo, ushirikishwaji na sauti ya mwanamke sio suala la kupuuzwa na jamii katika kufikia lengo la maendeleo endelevu kwa wote. Ameongeza kuwa UNDP inaunga mkono suala la usawa wa kijinsia katika kushiriki na kutoa maamuzi ambayo yanaleta athari chanya kwa jamii na hivyo, usawa wa kijinsia sio tu wa lazima bali ni muhimili wa kufikia malengo ya maendeleo endelevu.