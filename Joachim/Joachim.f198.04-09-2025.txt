GUTERRES ZIARANI CHINA AKUTANA NA RAIS XI JINPING JIJINI TIANJIN 
30 AGOSTI 2025 
UMOJA WA MATAIFA 


Katibu Mkuu wa UN António Guterres amekutana na Rais wa China, Xi Jinping jijini Tianjin, nchini humo. UN China Katibu Mkuu wa UN António Guterres amekutana na Rais wa China, Xi Jinping jijini Tianjin, nchini humo. Masuala ya UM Katibu Mkuu wa Umoja wa Mataifa, António Guterres, aliyeko ziarani nchini China amekuwa na mazungumzo na Rais wa taifa hilo la bara la Asia, Xi Jinping jijini Tianjin ambapo wamejadili masuala ya ushirikiano kati ya pande mbili hizo. Taarifa iliyotolewa na ofisi ya Msemaji wa Umoja wa Mataifa huko jijini Tianjin imesema wakati wa mkutano huo, Katibu Mkuu amemshukuru Rais Xi kwa uungwaji mkono muhimu ambao China imekuwa ikitoa kwa Umoja wa Mataifa katika kutekeleza majukumu yake ya kimataifa. Viongozi hao wamejadili ushirikiano kati ya China na Umoja wa Mataifa katika nguzo kuu tatu za shughuli zake: amani na usalama, maendeleo endelevu, na haki za binadamu. Halikadhalika wamesisitiza umuhimu kuimarisha ushirikiano wa kimataifa na kufanya mageuzi katika taasisi za kimataifa, hasa mifumo ya kifedha ya kimataifa. Miongoni mwa masuala mengine waliyozungumzia ni utekelezaji wa Mkataba wa Zama Zijazo, maendeleo ya teknolojia ya akili mnemba au akili unde (AI), mabadiliko ya tabianchi, pamoja na hali ya sasa katika ngazi ya kimataifa na kikanda. Mkutano wa SCO Jumapili kwa saa za China, Guterres atahutubia mkutano wa viongozi wa Jumuiya ya Ushirikiano ya Shanghai (SCO) utakaofanyika jijini Tianjin ambapo anatarajiwa kukumbusha kuwa dunia yenye mgawanyiko kimataifa kuna haja ya kuimarisha ushirikiano wa kimataifa , kulinda utawala wa sheria, na kuwahudumia watu — kama inavyoainishwa kwenye Mkataba wa Zama Zijazo . Anatarajiwa pia kusisitiza nafasi ya kipekee ya Jumuiya ya Ushirikiano ya Shanghai katika kusaidia kuunda mustakabali jumuishi na endelevu. Kutoka China, Guterres ataelekea Papua New Guinea Siku ya Jumanne, tarehe 2 Septemba, Katibu Mkuu atawasili Port Moresby, Papua New Guinea kufuatia mwaliko wa Waziri Mkuu James Marape, ambapo Katibu Mkuu atashiriki kwenye shughuli za kuadhimisha miaka 50 ya uhuru wa taifa hilo lililoko bahari ya Pasifiki. Kisha Jumatano, tarehe 3 Septemba, Katibu Mkuu anatarajiwa kuhutubia Bunge la nchi hiyo, ambapo ataangazia jinsi katika kipindi cha miaka 50 pekee, katika nchi hiyo yenye zaidi ya lugha 800 na tamaduni nyingi, watu wake wamechukua jukumu la kuunda taifa kutoka kwenye utofauti mkubwa, wakiwa na dhamira ya pamoja ya kuzungumza kwa sauti moja kwa ajili ya amani, heshima ya binadamu, na maendeleo. Hii itakuwa ziara ya kwanza kabisa kufanywa na Katibu Mkuu wa Umoja wa Mataifa aliyepo madarakani nchini Papua New Guinea na Guterres anatarajiwa kurejea New York tarehe 6 Septemba. 