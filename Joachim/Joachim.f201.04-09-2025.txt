JOPO LA VIJANA LA KUMSHAURI KATIBU MKUU WA UN KUHUSU TABIANCHI LATANGAZWA 
12 AGOSTI 2025 
UMOJA WA MATAIFA 


Jabri Ibrahim kutoka Kenya, ni miongoni mwa vijana 14 walioteuliwa kuwa washauri wa Katibu Mkuu wa UN kuhusu mabadiliko ya tabianchi. Yeye ni mtaalamu wa sera za tabianchi na nishati mwenye mtandao mpana barani Afrika, akiunganisha harakati za vijana, wa… UN Jabri Ibrahim kutoka Kenya, ni miongoni mwa vijana 14 walioteuliwa kuwa washauri wa Katibu Mkuu wa UN kuhusu mabadiliko ya tabianchi. Yeye ni mtaalamu wa sera za tabianchi na nishati mwenye mtandao mpana barani Afrika, akiunganisha harakati za vijana, watunga sera na viongozi wa sekta binafsi. Tabianchi na mazingira Umoja wa Mataifa umetangaza rasmi kundi la tatu la vijana la kumshauri Katibu Mkuu kuhusu masuala ya Mabadiliko ya Tabianchi, ambapo idadi imeongezwa kutoka vijana 7 hadi 14, mmojawao akitoka Kenya. Taarifa iliyotolewa na Umoja wa Mataifa Agosti 12, ambayo ni siku ya vijana duniani, imesema lengo la kuongeza idadi ni kuakisi vyema utofauti na dharura ya harakati za vijana duniani kuhusu tabianchi. Kikundi hiki kitakachohudumu kwa miaka miwili, ni cha tatu na msingi wake ni Mkakati wa Umoja wa Mataifa wa Vijana kuelekea 2030 na Ajenda ya Pamoja ya Katibu Mkuu, na kitamwezesha Katibu Mkuu kushirikiana moja kwa moja na vijana katika masuala yanayohusiana na tabianchi. Jukumu kuu ni kutoa ushauri wa vitendo unaolenga matokeo, kikileta maoni ya viongozi vijana wa tabianchi kutoka sehemu mbalimbali za dunia. Kundi la kwanza lilihudumu 2020-2022 na la pili 2023-2025. Usuli wa kuongeza idadi ya vijana Upanuzi huu umetokana na wasiwasi unaoongezeka duniani kuhusu kupungua kwa fursa za kiraia, jambo linalowaweka vijana wanaharakati wa tabianchi hatarini na kudhoofisha ushiriki wao wa maana katika michakato ya kufanya maamuzi. “Kujumuishwa kwa wajumbe zaidi kutoka kanda, utambulisho na uzoefu mbalimbali ni kutambua kuwa vijana si wahanga tu wa mabadiliko ya tabianchi, bali ni wahusika wakuu wa suluhisho,” imesema taarifa hiyo kutoka msemaji wa Umoja wa Mataifa. Vijana hao 14 wanatoka Macedonia Kaskazini, Barbados, Sweden, Marekani, Bangladesh, Kenya, Bolivia, Ujerumani, Samoa, Afrika Kusini, Brazil, Indonesia na Poland. Kila nchi ina mwakilishi mmoja mmoja isipokuwa Marekani ina vijana wawili, mmoja akitoka jamii ya watu wa asili. Mfahamu Jabri Ibrahim Jabri Ibrahim kutoka Kenya, ni mtaalamu wa sera za tabianchi na nishati mwenye mtandao mpana barani Afrika, akiunganisha harakati za vijana, watunga sera na viongozi wa sekta binafsi. Jabri amekuwa na mchango mkubwa katika kuhamasisha vijana wa Afrika kuchukua hatua kuhusu mabadiliko ya tabianchi, hususan kupitia Mpango wa Vijana wa Afrika kuhusu Mabadiliko ya Tabianchi (AYICC). Kwa sasa, Jabri anasomea shahada ya uzamili katika Sera za Nishati na Tabianchi katika Chuo Kikuu cha Sussex. Uteuzi wa wajumbe Wajumbe wa kikundi huteuliwa kutoka kundi pana la wagombea waliopendekezwa na mashirika ya kiraia yenye mwelekeo wa vijana na tabianchi. Ingawa hakuna kikundi kimoja kinachoweza kuwakilisha kikamilifu harakati zote za vijana duniani kuhusu tabianchi, wajumbe wanatarajiwa kushirikiana kwa upana na mitandao mbalimbali na kuhakikisha sauti tofauti za vijana zinawakilishwa katika ushauri wao kwa Katibu Mkuu. Kikundi hiki kipya kinaanza kazi yake leo, katika siku ya kimataifa ya Vijana. 