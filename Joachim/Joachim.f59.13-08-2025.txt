WATANZANIA WATAKIWA KUKIMBILIA FURSA ZA KILIMO CHA MISITU NA UFUGAJI NYUKI 
10-08-2025 
Wizara ya maliasili na utalii


Watanzania wametakiwa kutumia maonesho ya Nanenane 2025 kujifunza elimu mbalimbali za ufugaji, uhifadhi na namna bora ya kilimo cha miti na ufugaji wa nyuki na uzalishaji wa asali ili kunufaika na ufadhili wa fedha za ruzuku kutoka serikalini katika kujikwamua kiuchumi kwa maslahi yao na taifa kwa ujumla Wito huo umetolewa na Kaimu Afisa Mtendaji Mkuu wa Mfuko wa Misitu Tanzania (TaFF) Dkt. Tuli Msuya alipotembelea banda la Wizara ya Maliasili na Utalii Nzuguji jijini Dodoma ambapo amesisitiza kuwa maonesho hayo yamekua somo tosha kwa wananchi katika kupata fursa za kutalii, elimu ya uhifadhi nanamna ya kupata ruzuku kupitia mfuko huo “Kwahiyo nawahamasisha wananchi watembelee banda hili kujifunza maswala ya uhifadhi na utalii na sio tu uhifadhi pia watapata kujua mifuko mbalimbali iliyopo chini ya Wizara ya Maliasili na kupitia Mfuko wa Misitu Tanzania (TaFF) na uzuri ni kwamba siku za maonesho zimeongozwa kwa siku mbili” alisema Dkt. Tuli Aidha, Dkt. Tuli amesema Mikoa ya Nyanda za juu na Magharibi mwa Tanzania inaongoza kwa ufugaji nyuki kwa kiasi kikubwa kutokana na uwepo wa misitu mingi na hivyo kuzidi kunufaika na ruzuku za ufadhili wa fedha kupitia mfuko huo huku akisisitiza wananchi wa Mikoa ya ukanda wa pwani kuongeza kasi katika ufugaji wa nyuki na kilimo cha misitu ili nao waweze kunufaika zaidi. “Mikoa ya Pwani Miradi ya ufugaji nyuki ipo, japo siyo kwa wingi sana kwasababu ili uweze kufuga nyuki kusiwe na shughuli za kuathiri maisha ya nyuki, ukiangalia Mkoa wa Pwani ni Mkoa ambao una kilimo sana cha upuliziaji mfano korosho, kwa hiyo ukipulizia dawa unaua nyuki waliopo kwenye eneo lile” alisisitiza Dkt. Tuli Akizungumzia juu ya ufadhili wa masomo kwa wanafunzi wa kada ya ufugaji nyuki, Dkt. Tuli amesema Mfuko huo umeendelea kufadhili wanafunzi mbalimba wa Vyuo vya Misitu na Nyuki vilivyo chini ya Wizara ya Maliasili vilivyopo hapa nchini, huku ikiongeza jitihada katika ujenzi mabwweni ya wanawake ili kuongeza msukumo kwa jinsia hiyo kujiingiza kwenye sekta ya misitu na ufugaji nyuki.