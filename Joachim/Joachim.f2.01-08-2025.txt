KISHINDO CHA RAIS SAMIA SEKTA YA UTALII CHAVUTIA WAWEKEZAJI KUTOKA CHINA
31-07-2025
WIZARA YA MALIASILI NA UTALII

Wizara ya Maliasili na Utalii kupitia Idara ya Utalii imekutana na kampuni ya Powerlong Group kutoka nchini China kwa lengo la kuanzisha mahusiano katika uwekezaji wa miundombinu ya utalii hususan, huduma za malazi, majengo ya makazi na biashara zitokanazo na fursa za mazao mbalimbali ya utalii ili kuongeza chachu ya ukuaji wa sekta ya utalii hapa nchini Akizungumza jijini Dodoma tarehe 30 Julai, 2025, kwa niaba ya Katibu Mkuu wa Wizara hiyo, Mkurugenzi Msaidizi wa Utalii Bw. Richie Wandwi amesema fursa hiyo ya uwekezaji kupitia kampuni ya Powerlong Group, ni kutokana na kazi kubwa iliyofanywa na Rais wa Jamhuri ya Muungano wa Tanzania Mheshimiwa Dkt. Samia Suluhu Hassan kupitia filamu ya Tanzania - The Royal Tour na Amazing Tanzania kwa kuitangaza Tanzania kimataifa kupitia fursa za utalii zilizopo hapa nchini. “Wawekezaji hawa wamevutiwa na juhudi za Serikali kutokana na utekelezaji wa miradi na mikakati mbalimbali ya kisera inayolenga kuendeleza na kutanua wigo wa mazao ya utalii, sambamba na utangazaji utalii katika masoko mbalimbali kwa kushirikiana na wadau wa sekta za umma na binafsi. Lakini pia, kupitia fursa za diplomasia ya uchumi kutambua kazi nzuri zinazofanywa na Balozi zetu katika nchi mbalimbali, ikiwemo China, kwa kutangaza vivutio na fursa za uwekezaji kwenye sekta ya maliasili na utalii” alisema Wandwi. Kwa upande wake Makamu wa Rais wa Powerlong Group, Justin Yongtang Zheng, amesema kampuni hiyo imelenga kufanya uwekezaji katika maeneo mbalimbali ya kimkakati ikiwa ni pamoja na kwenye miji na maeneo ya hifadhi, kupitia miradi mikubwa ya ujenzi wa majengo ya biashara, huduma za malazi na malazi ili kuongeza mchango wa sekta ya utalii kwenye ukuaji wa uchumi na ustawi wa jamii kupitia fursa mbalimbali za biashara na ajira. “Tumevutiwa na juhudi zinazofanywa na Serikali hii na ushirikiano wetu wa hivi karibuni kupitia Filamu ya Amazing Tanzania iliyosaidia kutangaza utalii wa Tanzania katika nchi ya China na duniani kote na kuchochea watalii wengi kutembelea vivutio vinavyopatikana hapa” alisema Zheng Kampuni ya Powerlong Group inamiliki zaidi ya miradi zaidi ya 200 ikiwemo hoteli zaidi ya 22 za hadhi ya nyota tano, na kuajiri zaidi ya wafanyakazi 13,000. Pia inamiliki vituo vya biashara zaidi 100 katika miji zaidi ya 50 katika Taifa la China ikiwa na uzoefu wa uwekezaji kibiashara kwa zaidi ya miaka 20.