WAZIRI CHANA AKUTANA NA BODI YA WAKURUGENZI NA MENEJIMENTI YA TAWA 
27-06-2025 
WIZARA YA MALIASILI NA UTALII


Waziri wa Maliasili na Utalii, Mhe. Balozi Dkt. Pindi Chana amekutana na kufanya kikao na Bodi ya Wakurugenzi na Menejimenti ya Mamlaka ya Usimamizi wa Wanyamapori Tanzania (TAWA) inayoongozwa na Mej.Jen (Mstaafu) Hamis Semfuko katika ukumbi wa Serena, Zanzibar June 25, 2025. Katika kikao hicho, Waziri Chana alipata wasaa wa kupitishwa katika wasilisho kuhusu fursa za uwekezaji wa Bustani ya Wanyamapori Zanzibar inayotarajiwa kufanyika katika Hifadhi ya Jambiani Muyuni. Akizungumza katika kikao hicho, Waziri Chana ameipongeza Bodi ya Wakurugenzi ya TAWA kwa mikakati hiyo ya uwekezaji na akaongeza kuwa uwekezaji huo utaenda kuongeza vivutio vya utalii katika Visiwa vya Zanzibar na hivyo kuongeza mapato ya Serikali. Kwa upande wake, Mwenyekiti wa Bodi ya Wakurugenzi ya TAWA, Mej. Jen (Mstaafu) Hamis Semfuko amesema kuwa uwekezaji wa Bustani ya Wanyamapori katika Hifadhi ya Jambiani Muyuni unatarajiwa kuwa wa viwango vya juu na ukamilikaji wake utaenda kuongeza idadi ya watalii visiwani Zanzibar na Tanzania kwa ujumla sambamba na kuongeza fursa za ajira kwa wananchi wa Zanzibar na Tanzania Bara.