MALIASILI NA UTALII YAZIDI KUNG'ARA SABASABA 2025 
08-07-2025 
WIZARA YA MALIASILI NA UTALII


Wizara ya Maliasili na Utalii imeendelea kuvutia umati mkubwa wa wananchi wanaotembelea banda lake katika Maonesho ya 48 ya Kimataifa ya Biashara (SABASABA) yanayoendelea jijini Dar es Salaam, kutokana na kuwa na huduma na maonesho ya kipekee. Akizungumza kuhusu ushiriki wa wizara hiyo, Mkurugenzi wa Masoko wa Bodi ya Utalii Tanzania (TTB), Ernest Mwamwaja, amesema idadi kubwa ya wananchi wanaomiminika kwenye banda hilo ni matokeo ya maandalizi mazuri na huduma lukuki zinazotolewa na idara pamoja na taasisi zilizoshiriki. “Kwa SABASABA 2025 tumejipanga kwa upekee. Angalia mfano huu wa nyumba ya utamaduni wa Kizaramo; watu wamefurika kujifunza maandalizi ya vyakula vya asili, michezo, mavazi ya kitamaduni. Pale pembeni utaona Wakala wa Huduma za Misitu (TFS) wakitoa elimu juu ya fursa zilizopo kwenye misitu na ufugaji nyuki,” amesema Mwamwaja. Kwa upande wake, Bw. Othman Shaban, mkazi wa Kilwa, amesifu jitihada za serikali kupitia Wizara ya Maliasili na Utalii kwa kuandaa maonesho yanayokumbusha na kudumisha urithi wa utamaduni wa pwani. “Wajukuu na binti yangu wamejifunza namna ya kukuna nazi, kusaga unga kwa jiwe na kuona nyumba ya jadi isiyo na kiyoyozi lakini yenye baridi ya kupendeza. Tuwapeleke watoto wetu waone urithi wetu,” amesema Shaban. Maonesho ya SABASABA yanaendelea kutoa fursa kwa wananchi kuelewa zaidi kuhusu sekta ya maliasili na utalii, huku yakichochea ari ya kutembelea vivutio vya ndani na kuenzi utamaduni wa Kitanzania.