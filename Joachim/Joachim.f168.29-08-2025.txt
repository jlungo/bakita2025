WATU 16 WAOKOLEWA BAADA YA BOTI YA UTALII KUZAMA MISRI 
BABU ABDALLA WA DW 
25 NOVEMBA 2024 


Mamlaka nchini Misri zimewaokoa watu 16 baada ya boti ya kitalii kuzama katika pwani ya Bahari ya Sham. Fukwe za Bahari Nyekundu huvutia mamia kwa maelfu ya watalii kila mwaka. Vyanzo vitatu vya usalama vimeliambia shirika la habari la Reuters kuwa oparesheni za uokoaji zinaendelea kutafuta manusura zaidi. Kwa mujibu wa utawala katika eneo hilo, boti hiyo ilikuwa imebeba watu 45, wakiwemo watalii 31 na wafanyikazi 14. Gavana Amr Hanasi amesema baadhi ya manusura waliokolewa kwa helikopta na sasa wamepelekwa hospitali. Juhudi za kuwasaka manusura zaidi zinaendelea kwa ushirikiano kati ya jeshi la nchini kavu la Misri pamoja na jeshi la majini. Bahari ya Sham ni kivutio maarufu cha watalii na ni maarufu kutokana na uwepo wa matumbawe na samaki, ambayo ni muhimu kwa sekta ya utalii ya Misri.