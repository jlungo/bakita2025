TATHMINI YA MFUMO WA SWAHILIHUB KATIKA UKUZAJI WA KISWAHILI NCHINI KENYA 
JARIDA LA MWANGA WA LUGHA 2025 
ANTHONEY OLOO OWINO1, KENNETH INYANI SIMALA NA JOHN HAMU HABWE CHUO KIKUU CHA KIBABII 

Ikisiri Swahilihub ni tovuti iliyozinduliwa katika mwaka wa 2012 kwa lengo la kukuza Kiswahili mtandaoni. Makala haya yalitokana na utafiti uliolenga kutathmini mradi wa Swahilihub katika ukuzaji Kiswahili. Ili kulifikia lengo hili, utafiti huu ulikusudia kubaini namna mfumo wa Swahilihub unavyochangia katika ukuzaji Kiswahili nchini Kenya. Mwelekeo mseto wa utafiti unaohusu matumizi ya mbinu za kimaelezo na kijarabati kwa pamoja ulitumika katika utafiti huu. Data ya utafiti huu ilikusanywa kwa kutumia uchanganuzi wa matini mtandaoni, mahojiano nyanjani pamoja na hojaji na mijadala miongoni mwa watumiaji wa Swahilihub katika baadhi ya vyuo vikuu nchini Kenya. Aidha utafiti huu ulitumia ARhefs na Similarweb ambavyo ni vifaa vya tathmini ya tovuti ili kutathmini viwango vya ukubalifu na ustahilifu wa Swahilihub miongoni mwa watumiaji wake. Data ya utafiti huu ilichanganuliwa kutokana na malengo ya utafiti na kuongozwa na mihimili ya Nadharia ya Msambao wa Uvumbuzi ya Rodgers (2003). Matokeo ya utafiti huu yaliwasilishwa kwa njia za maelezo, majedwali, picha, michoro na chati. Aidha utafiti huu ulizua tasnifu kuwa utanuzi wa teknolojia pamoja na ustawi wa Swahilihub ni nafasi nzuri ya uundaji wa dira ya ukuzaji endelevu wa lugha ya Kiswahili mtandaoni. Maneno Muhimu: Swahilihub, Kiswahili, Kenya, Arhefs, Similarweb, Msambao wa Uvumbuzi Utangulizi Dhana ya ukuzaji wa Kiswahili imesheheni jitihada mbalimbali za ukuaji na ueneaji wake miongoni mwa watumiaji wake (Clement, 2010). Ukuzaji Kiswahili ni jumla ya juhudi na hatua mbalimbali zinazochangia katika upanuzi wa wigo wa matumizi ya Kiswahili miongoni mwa wanajamii. Ukuzaji Kiswahili umejengwa kwa nguzo kuu tatu: ujenzi wa lugha ya Kiswahili kwa misingi ya maandishi yake mapana, uundaji wa istilahi zake, ufafanuzi wa sarufi yake na uundaji wa makamusi, usambaaji wa Kiswahili kulingana na mahitaji ya walengwa mtandaoni pamoja na udumishaji wa hadhi yake katika jamii (Cooper na Robert, 1990). Hivyo basi, ukuzaji Kiswahili ni mchakato na mikakati ambayo hutokea kwa namna mbalimbali na kupitia asasi na vyombo tofautitofauti. Miongoni mwa masuala ibuka katika mchakato wa ukuzaji wa Kiswahili ni uvumbuzi wa tovuti uliotokea katika mwaka wa 1989. Tangu kubuniwa kwa tovuti hadi sasa, maendeleo ya kiteknolojia mtandaoni yamechangia kubuniwa kwa tovuti anuwai, Swahilihub ikiwa mojawapo (Aghaei, Nematbakhsh, na Farsani, 2012). Swahilihub ni tovuti iliyovumbuliwa katika mwaka wa 2012 na Kituo cha utangazaji cha Nation kwa ajili ya ukuzaji wa taaluma ya Kiswahili kwenye mtandao. Swahilihub ni miongoni mwa mitandao mikuu ya Kiswahili ambayo matumizi yake yanazidi kuenea na kuimarika kwa sababu ya maendeleo ya kiteknolojia. Kwa kuwa utendakazi wa tovuti ya Swahilihub huchangiwa pakubwa na urahisi wake kimatumizi na uamilifu wake kimatini, utafiti huu ulitokana na miongoni mwa mambo mengine, haja ya kuichunguza tovuti ya Swahilihub kimatini ili kubaini iwapo Swahilihub ina matini na kongoo inayokidhi mahitaji ya watumiaji wake na kutimiza lengo la ukuzaji wa Kiswahili mtandaoni au la. Licha ya maendeleo haya ya kiteknolojia kushuhudiwa, tovuti ya Swahilihub haijafanyiwa uchunguzi wa kina ili kupambanua usambaaji wake na udumishaji wa hadhi na dhima yake. Hali hii ilizua haja kubwa ya kufanya utafiti huu kwa lengo la kupambanua mchango wa Swahilihub katika ukuzaji wa Kiswahili miongoni mwa watumiaji wake mtandaoni. Hali hii ilichochea utafiti huu kuhusu tathmini ya Swahilihub katika ukuzaji wa lugha ya Kiswahili miongoni mwa watumiaji wake. Mbinu za Utafiti Makala haya yalitokana na utafiti uliotumia mwelekeo mseto wa utafiti ili kuyaafiki madhumuni. Mwelekeo mseto wa utafiti ni mtindo wa kukusanya na kuchanganua data unaochanganya mbinu za kimaelezo pamoja na mbinu za kijarabati (Green,1989). Utafiti huu ulifanyika kwenye Swahilihub ambayo ni tovuti ya kitaaluma inayomilikiwa na Nation Media Group. Aidha data ya utafiti huu ilikusanywa kutoka vyuo vikuu kumi nchini Kenya. Utafiti huu uliendeshwa maktabani na mtandaoni. Sampuli ya Utafiti Uteuzi wa sampuli katika utafiti huu ulielekezwa na aina mbalimbali za sampuli ili kuyakidhi madhumuni mahususi ya utafiti huu. Utafiti huu ulijikita kwenye aina tatu za sampuli zikiwa pamoja na sampuli kusudio, sampuli nasibu na sampuli elekezi. Uchunguzi wa kimaelezo ulijumuisha hali ilivyo kuhusu nafasi ya tovuti ya Swahilihub katika ukuzaji wa lugha ya Kiswahili nchini Kenya kwa kuhusisha michakato ya uchanganuzi, uainishaji na upimaji (Ipara, 2003). Mtindo wa kisoroveya ulifanikisha upatikanaji wa habari katika hali halisi wakati wa utafiti kutoka kwa watumiaji wa tovuti ya Swahilihub. Utafiti huu ulitumia mtindo wa kisoroveya wa sampuli ndogo kwa vile ulilenga sampuli ndogo ya watumiaji wa mradi wa Swahilihub vyuoni nchini Kenya. (Schilling, 2013: 106), Cresswell na Clark, 2011). Uteuzi wa sampuli ulifanywa kwa njia ya kimakusudi. Sampuli kimakusudi ilihusu uteuzi wa moja kwa moja wa tovuti ya Swahilihub miongoni mwa mitandao mingine ya kijamii kwa sababu ya sifa zake maluum zilizolengwa kwenye utafiti huu. Hii ni kwa sababu mitandao ni mingi lakini si yote imeandikwa kwa Kiswahili au ina matumizi ya Kiswahili. Kwa mujibu wa Kothari (2004), sampuli makusudi hutokana na uteuzi wa kimakusudi ambapo mtafiti huchagua vipengele ambavyo hutumiwa kama sampuli kuwakilisha kikundi cha watu. Mugenda na Mugenda (1999) wanasema kuwa mbinu hii inamruhusu mtafiti kutumia watu, vitu, hali au tabia ambazo zina taarifa inayohitajika kwa kuzingatia malengo ya mtafiti. Mfumo wa Swahilihub ulibainika kwa kutathmini muundo wake na umbo lake pamoja na urahisi wake kimatumizi ili kuweka wazi namna Swahilihub ilivyofumbwa pamoja na mwonekano wake kwa watumiaji wake. Utendakazi wa tovuti hujumuisha upatikanaji wa habari muhimu kuhusu huduma fulani mahususi kwenye mtandao. Ufikiaji wa tovuti hurejelea upakiaji wa data na habari kwa njia inayowezesha watumiaji wa tovuti kuzifikia kwa urahisi habari muhimu wanazozitafuta (Diffly, 2006, Leung, Law na Lee, 2016). Nadharia ya Utafiti Utafiti huu uliongozwa na nadharia ya Msambao wa Uvumbuzi ya Rodgers, (2003). Kwa mujibu wa Rodgers, nadharia ya Msambao wa Uvumbuzi ilibuniwa kutokana na juhudi mbalimbali za awali katika nyanja za soshiolojia, anthropolojia, elimu, afya, na mawasiliano. Raslimali muhimu sana ya nadharia hii ni wanajamii ambao wana uwezo wa kuukubali ama kuukataa uvumbuzi wo wote. Ili uvumbuzi wo wote ufanikiwe, ni lazima ukubalike na hatimaye kufikia kilele chake cha ukubalifu miongoni mwa wanajamii. Ukusanyaji na Uchunguzi wa Data Data ya uchunguzi huu kuhusu mfumo wa mradi wa Swahilihub ilitokana na uchanganuzi wa tovuti ya Swahilihub kwa kutumia Arhefs. Ni kutokana na data hii ambapo vipengele mbalimbali vya utendakazi wa Swahilihub kiumbo na kimuundo vilibainishwa. Matokeo ya utafiti huu yalibainisha manufaa ya tovuti ya Swahilihub na uwezo wake wa kuchangia katika ukuzaji wa taaluma ya Kiswahili. Hali hii ndiyo iliyorejelewa na Rodgers, (2003) kama uchunzaji ambao ni uwezo wa uvumbuzi kuonekana kuwa wa manufaa na kutoa mchango halisi unaotambuliwa miongoni mwa watumiaji wake. Vitengo vya tovuti ya Swahilihub vilitumika kukuza taaluma ya Kiswahili kwa viwango mbalimbali. Anthoney Oloo Owino, Kenneth Inyani Simala na John Hamu Habwe Jedwali 1: Matumizi ya Vitengo Mbalimbali vya Tovuti ya Swahilihub Vitengo vya Swahilihub Idadi Naitumia sana Asilimia % Idadi Naitumia Asilimia % Idadi Siitumii Asilimia % Idadi Sijui Asilimia % "Mwanzo" 27 10.7% 81 32.1% 66 26.2% 78 31.0% "Habari" 65 24.7% 109 41.4% 42 16.0% 47 17.9% "Jifunze Kiswahili" 68 26.6% 93 36.3% 41 16.0% 54 21.1% "Blogu na ukumbi" 26 10.8% 49 20.4% 77 3 2.1% 88 36.7% "Maktabani jisomee" 60 22.8% 92 35.0% 51 19.4% 60 22.8% "Picha" 39 14.7% 81 30.6% 83 31.3% 62 23.4% "Video" 30 11.7% 68 26.5% 93 36.2% 66 25.7% Matokeo Mchango wa vitengo mbalimbali vya Swahilihub katika ukuzaji wa Kiswahili ulibainika kupitia kwa vitengo vyake vyote. Matumizi ya vitengo mbalimbali yalitokea kwa asilimia 48 (156) ya watumiaji wake mtandaoni. Asilimia hii ilitokana na mchango wa vitengo vyote vinane (Mwanzo, Maktabani Jisomee, Blogu na Ukumbi, Picha, Habari, Makala, Video na Jifunze Kiswahili). Vitengo hivi havikutumiwa kwa kiwango cha asilimia 52 (176) ya watumiaji wa tovuti ya Swahilihub (Taz.Chati 1.0). Kitengo cha habari ndicho kilichotumiwa kwa wingi kwa asilimia 66 (224) kikifuatwa kwa karibu na jifunze Kiswahili kwa asilimia 63 (225) maktabani jisomee kwa asilimia 58 (197) na makala kwa asilimia 56 huku blogu na ukumbi kikitumiwa kwa kiwango cha chini zaidi kwa asilimia 31 kikifuatwa na video kwa asilimia 32 ya matumizi. Matokeo haya yalibainisha kwamba vitengo vya Habari, Jifunze Kiswahili, Maktabani Jisomee na Makala viliwafikia watuamiaji wengi zaidi kuliko vitengo vingine vyote. Hii ilitokana na mchango wa moja kwa moja wa vitengo hivi katika usambaaji na udumishaji wa Kiswahili kupitia ufundishaji wake. Ni thibitisho kwamba matini iliyopatikana kwenye vitengo hivi ilikuwa stahilifu na faafu zaidi na hivyo basi kuwapendeza watumiaji wengi wa tovuti ya Swahilihub. Vitengo vya Video na Blogu na Ukumbi havikuwapendeza watumiaji wengi, na hivyo basi kuepukwa na watumiaji wengi kwa asilimia 69 na 68 mtawalia. Ingawa matokeo ya matumizi yao ni ya chini, vitengo vya Video na Blogu na Ukumbi, huwa ni rahisi kutumia na vilichangia pakubwa katika usambaaji wa Kiswahili miongoni mwa watumiaji wengi mtandaoni. Picha 1: Vitengo Mbali Mbali vya Tovuti ya Swahilihub Utafiti huu uligundua kwamba watumiaji wachache wa tovuti ya Swahilihub, asilimia 48 (163) huvitumia vitengo mbalimbali vya tovuti ya Swahilihub kama ilivyoonyeshwa katika jedwali 1. Hii ni idadi ya watumiaji wa tovuti ya Swahilihub waliofikia hatua ya tatu ya Rodgers, (2003) ya uamuzi wa kuitumia tovuti ya Swahilihub (Taz. Picha 1.). Hii ndiyo asilimia 48 (163) ya watafitiwa walioamua kuukubali na kuutumia mradi wa Swahilihub katika shughuli mbalimbali za ukuzaji wa Kiswahili kwa jumla. Misingi ya Ukuzaji Kiswahili katika Tovuti ya Swahilihub Kwa mujibu wa maandishi yaliyohakikiwa, ukuzaji wa Kiswahili ni jumla ya hatua zinazochukuliwa ili kupanua wigo wa matumizi yake katika shughuli mbalimbali za jamii na hivyo basi kuingizwa katika harakati mbalimbali kama vile katika siasa, uchumi, elimu na pia majumbani mwa watumiaji wake. Ukuzaji wa Kiswahili huakisiwa kwa vigezo mbalimbali kama vile upanuzi wa matumizi yake, uimarishwaji wa misamiati na istilahi zake, ongezeko la idadi ya watumiaji wake, hadhi na dhima yake kupaa juu, kuchipuka kwa aina mbalimbali za matumizi yake, uvumbuzi na ugunduzi wa kisayansi na utambuzi wake katika utawala na siasa. Ingawa Cooper (1990) aliangazia ukuzaji lugha kwa vigezo vitatu; ueneaji kimsamiati na sarufi, usambaaji kieneo na udumishaji hadhi, utafiti huu ulibaini kwamba ukuzaji ni swala pana linaloakisi vigezo vya ndani na nje vikiwa ni pamoja na ukuzaji kikongoo, kihadhi na kieneo. Ukuzaji lugha kikongoo ni kusanyiko la data za semi zilizoandikwa au kunukuliwa ambazo hutumiwa kama kianzio cha ufafanuzi wa kiisimu. Ukuzaji lugha kikongoo unahusika na muundo wa ndani wa lugha. Mambo yanayozingatiwa hapa ni pamoja na kuunda othografia kwa lugha ambazo bado hazijaandikiwa, kuanzisha mabadiliko katika tahajia, kubuni maneno mapya na kuchapisha vitabu vya sarufi na makamusi. Ukuzaji wa aina hii unahusu kuendeleza mbinu za kujifunza lugha iliyoteuliwa kupitia mifumo ya elimu. Ukuzaji kikongoo pia unahusu kupanua ufunzaji na ujifunzaji wa lugha kimaksudi. Simala (2019) na Agume (2022) wanabainisha kuwa ukuzaji lugha kihadhi ni juhudi za kimaksudi za kuathiri na kuleta mabadiliko katika majukumu ambayo lugha inatwikwa. Tathmini ya Swahilihub ilitokana na uchunguzi wa kiteknolojia wa Arhefs pamoja na matokeo yaliyopatikana kwenye majibu ya hojaji na usaili nyanjani. Tathmini hii iliegemezwa kwenye vigezo vitatu vya ukuzaji wa Kiswahili: ukuzaji kikongoo, usambaaji na ukuzaji wake kihadhi na dhima. Katika muktadha wa Kenya, Kiswahili kilipewa hadhi kama lugha rasmi sawa na Kiingereza. Ili ukuzaji wa Kiswahili utimie kikamilifu, ni lazima kuweko na uungaji mkono wa wanasiasa, yaani ukubalifu wa serikali katika shughuli nzima ya uundaji na utekelezaji wa sera ya lugha kwa ajili ya kufanikisha mchakato mzima wa ukuzaji wa Kiswahili (Legere, 2002) na Kandagor (2012; 2013a). Utafiti huu ulibaini mchango wa Swahilihub katika ukuzaji wa Kiswahili kwa misingi mitatu ya ukuzaji wa lugha: ukuzaji kikongoo, yaani ujenzi wa msamiati na maarifa katika mawanda ya Kiswahili kama vile riwaya, tamthilia na ushairi wa Kiswahili; usambaaji wa Kiswahili pamoja na udumishaji wa hadhi na dhima ya Kiswahili (Cooper, 1990; Simala, 2019 na Agume, 2022). Ukuzaji Kiswahili Kikongoo katika Swahilihub Katika sehemu hii, matokeo ya utafiti yamebaini kwamba Swahilihub imechangia ukuzaji Kiswahili kikongoo. Ukuzaji wa lugha ya Kiswahili ulidhihirika katika hatua ya nne ya utekelezaji wa msambao kupitia vitengo mbalimbali vya tovuti ya Swahilihub kama ifuatavyo. Jifunze Kiswahili Matini ya Kiswahili ni nguzo muhimu katika ukuzaji wake mtandaoni. Matini katika kitengo cha Jifunze Kiswahili ilitumiwa kama raslimali muhimu katika ujenzi wa msamiati, istilahi na sarufi ya lugha ya Kiswahili. Matini kwenye kitengo cha Jifunze Kiswahili yalichangia katika ujenzi wa sarufi na msamiati wa Kiswahili kwa kuhifadhi matini yaliyohaririwa ili kuyakidhi mahitaji ya watumiaji wake kwenye tovuti ya Swahilihub. Ufundishaji wa Kiswahili ulitegemea pakubwa thamani ya matini ya Kiswahili katika kitengo hiki. Picha 2: Mifano ya Misemo katika Ujenzi wa Msamiati Kwenye Kitengo cha Jifunze Kiswahili Ujenzi wa Kiswahili ulitokea kwenye kitengo hiki kutokana na makala yaliyoimarisha sarufi ya Kiswahili na kuuboresha usanifu wake miongoni mwa watumiaji wa tovuti ya Swahilihub. Kwa mfano misemo katika picha 2 ilichangia katika ujenzi wa misamiati na istilahi na usambaaji wa misemo ya Kiswahili kote ulimwenguni. Gazeti la Taifa Leo, ambalo mpaka sasa ni gazeti pekee la Kiswahili nchini Kenya, linaandaa mitihani yenye majibu katika Kiswahili na masomo mengine na kuichapisha gazetini ili itumike shuleni bila malipo. Gazeti la Taifa Leo pia linachapisha makala ya lugha na fasihi kutoka kwa wataalamu wa Kiswahili yanayolenga wanafunzi na walimu wa shule za upili nchini Kenya. Isitoshe, tovuti ya Swahilihub, inayoendeshwa na gazeti hili pamoja na lile la Mwananchi nchini Tanzania, imechapisha miongozo ya fasihi iliyozamia kwa kina maudhui, fani, wahusika, mtiririko na maswali ya udurusu wa fasihi katika vitabu teule vya Damu Nyeusi na Hadithi Nyingine na Mstahiki Meya. Miongozo kama hii inatoa nafasi kwa wanafunzi kuelewa dhana anuwai za fasihi na kuikuza Kiswahili kwa hadhira pana ya watumiaji wa tovuti ya Swahilihub. Habari, maoni na makala kemkem katika Taifa Leo yanaangazia masuala ibuka kote duniani kama vile siasa, michezo, uchumi, dini, jamii, elimu na kadhalika na ni chombo mufti cha kufundishia isimu jamii, ufahamu, ufupisho, sarufi na hata mashairi ya Jumamosi na Jumapili. Kitengo hiki kililenga kuikuza lugha ya Kiswahili kupitia kwa michakato na mikakati anuai. Kwa mfano makala ya Owino katika picha 3 ilichangia katika usambaaji wa Kiswahili kupitia kwa majukwaa ya kidijitali. Kwenye kitengo hiki kuliwekwa makala zilizowaelekeza wanafunzi wa viwango mbalimbali. Vile vile kitengo hiki kilikuwa na nakala mbalimbali za insha bora zilizotuzwa na kuchangia katika juhudi za ukuzaji wa Kiswahili miongoni mwa watumiaji wa tovuti ya Swahilihub. Vipindi mbalimbali vya ufundishaji wa Kiswahili viliendeshwa kwenye kitengo hiki kwa ushirikiano na redio Q-fm. Vipindi hivi vilitoa mchango mkubwa katika ujenzi wa sarufi, istilahi na misamiati ya Kiswahili miongoni mwa watumiaji wa tovuti ya Swahilihub. Mashairi ya Kiswahili yaliyohifadhiwa katika kitengo hiki yalitoa mchango mkubwa katika ujenzi wa Kiswahili na udumishaji wake kikongoo miongoni mwa watumiaji wa tovuti ya Swahilihub. Nyimbo za taarab na muziki wa kitamaduni zilitoa mchango mkubwa katika mchakato wa ufundishaji wa fasihi ya Kiswahili mtandaoni. Methali, misemo na nahau zilichangia kupiga jeki mikakati ya ufundishaji wa Kiswahili mtandaoni. Katika kuijenga lugha ya Kiswahili kisarufi, istilahi na misamiati, wasimamizi wa Swahilihub walihusisha mradi wa kamusi za mtandao wa Chuo Kikuu cha Yale unaojulikana kama ‘The Internet Living Swahili Dictionary’ ili kuboresha kiwango cha istilahi na misamiati yake mtandaoni. Mradi huu ulitokana pia na juhudi za wataalamu wengi wa Kiswahili kutoka kote ulimwenguni. Mradi huu hupokea michango kutoka kwa wataalamu anuwai na kuihariri ili kupata nakala kamilifu ya kamusi mtandaoni. Pamoja na Kamusi Kuu na miongozo katika picha 4.5, kamusi hizi zilichangia katika ujenzi wa Kiswahili kupitia upanuzi wa misamiti na istilahi zake mtandaoni. Kufikia sasa mradi huu wa kamusi za kimtandao una makamusi ya Kiswahili-Kiingereza, Kiingreza-Kiswahili, mwongozo wa matamshi bora ya lugha ya Kiswahili, mafunzo ya sarufi ya Kiswahili na tafsiri kupitia mtandao. Mradi huu una kamusi zifuatazo: English- Swahili Dictionary (1995); Swahili- English Dictionary (1995) na Kamusi ya Russian- Swahili- Russian. Kamusi hizi zinapatikana mtandaoni na zimetumiwa haswa kwa kufuata maagizo ipasavyo katika tovuti ya Swahilihub. 124 Picha 3: Makala za Tafiti Mbalimbali Kwenye Kitengo cha Jifunze Kiswahili Picha 4: Ujenzi wa Lugha Kupitia Nahau Kwenye Kitengo cha Jifunze Kiswahili Picha 5: Umuhimu wa Kitengo cha Jifunze Kiswahili Kutokana na matokeo ya mijadala ya makundi, mahojiano na mrejesho wa hojaji, kigezo kilichochangia katika ubwiaji na matumizi ya kitengo cha Jifunze Kiswahili kilikuwa ni uwazi kuhusu manufaa yake na jinsi kitengo hiki kilivyochukuliwa kuwa cha manufaa kwa wanafunzi wa Kiswahili. Isitoshe uwiano wa kitengo hiki na machukulio ya watumiaji wake kwa namna kilivyochukuliwa kuingiliana na hali, maadili na mazoea yao katika michakato ya ufundishaji na ujifunzaji lugha ya Kiswahili yalikuwa na manufaa kwa ubwiaji wa tovuti ya Swahilihub. Ili kufanikisha msambao wa uvumbuzi, uwiano huchangia pakubwa. Blogu na Ukumbi Matumizi ya kitengo cha Blogu na Ukumbi yalichangia katika ukuzaji wa Kiswahili kikongoo. Shughuli za kiuchumi, kisiasa, kijamii, kitamaduni, kisayansi, kielimu, kiroho na kiteknolojia hutokea kwa kiwango kikubwa kwenye kitengo cha blogu na ukumbi. Shughuli hizi huchangia matumizi ya istilahi na misamiati mwafaka ili kuyakidhi mahitaji ya watumiaji wa Swahilihub. Tovuti hii inawapa wanajamii nafasi ya kuyasoma mambo haya kwa nia ya kujiboresha zaidi na kuikuza lugha ya Kiswahili. Taarifa hizi zinawafikia pindi zinapopakiwa. Awali, kabla ya kuzinduliwa kwa tovuti ya Swahilihub, ujuzi huu ulipatikana kwa ugumu sana kwani watumiaji walihitajika kutafuta machapisho haya moja kwa moja. Vilevile, tovuti ya Swahilihub inawapa watumiaji wake uhuru wa kutoa maoni kuhusu taarifa zinazopakiwa kwenye Swahilihub papo hapo pindi habari hizo zinapopakiwa. Watumiaji wa tovuti ya Swahilihub ni watu wa kutoka sehemu mbalimbali za ulimwengu. Mtagusano wa watu hawa wenye tajriba, mielekeo na uelewa tofauti wa mambo unawasaidia wanajamii kukuzana hasa wanapotoa maoni yao mbalimbali kuhusu masuala haya ibuka. Mitagusano hii huchangia pakubwa katika usambaaji wa Kiswahili na udumishaji wa hadhi na dhima yake katika maeneo mbalimbali kote ulimwenguni. Kiswahili ni miongoni mwa lugha zinazopokea maneno kutokana na matumizi yake kwenye mitandao hususan katika maendeleo ya sayansi na teknolojia, siasa, kijamii na uchumi. Kwa mfano, kuna istilahi nyingi za kimtandao za sayansi na teknolojia ambazo hutumiwa katika shughuli mbalimbali za kijamii kwenye vitengo vyote vinane vya Swahilihub. Kitengo hiki kiliimarisha uvumbuzi na ubunifu wa watumiaji wa tovuti ya Swahilihub. Kitengo cha Blogu na Ukumbi ni jukwaa muhimu katika ukuzaji wa lugha ya Kiswahili kupitia kwa mawasiliano na mitagusano miongoni mwa wataalam wa Kiswahili. Kwa mujibu wa Rodgers (2003) mawasiliano ni mchakato unaowawezesha wanajamii husika kubuni, kushiriki na kusambaza habari miongoni mwao ili kuyafikia malengo fulani mahususi. Vyombo vya habari kama vile runinga na redio mbalimbali na mitagusano ya kibinafsi ni zana muhimu za mawasiliano miongoni mwa watumiaji wa tovuti ya Swahilihub. Blogu na Ukumbi ni kitengo kilicho na nafasi kubwa ya kufikisha tovuti ya Swahilihub kwenye upeo wa matumizi yake katika ukuzaji wa lugha ya Kiswahili. Rodgers (2003) anadahili kwamba upeo ni tukio katika mchakato wa msambao wa uvumbuzi ambapo uvumbuzi huo hushika kani na kuanza kuenea kwa kasi. Upeo ni kigezo cha ukubalifu wa tovuti ya Swahilihub na hujengwa kwa msaada wa ushirikiano na utangamano wa wataalamu na washikadau mashuhuri wanaoheshimika katika taaluma ya Kiswahili. Swahilihub hutegemea kitengo hiki cha Blogu na Ukumbi ili kufanikisha lengo lake la kushirikiana na waandishi, wahariri wa makala na wenye blogu za Kiswahili katika kuongeza wigo wa mawasiliano yao Afrika Mashariki na duniani kote. Picha 6: Mitagusano Kwenye Blogu na Ukumbi katika Ukuzaji wa Lugha ya Kiswahili Ukuzaji wa Lugha ya Kiswahili Kutokana na Usambaaji Wake Katika sehemu hii, matokeo ya utafiti yamebaini kwamba Swahilihub imechangia ukuzaji Kiswahili kutokana na usmbaaji wake kimaeneo na kiwakati. Usambaaji wa Kiswahili ni uongezekaji wa matumizi yake kieneo na kiwakati. Tovuti ya Swahilihub ilifanikisha usambaaji wa Kiswahili kupitia mikakati yake ya kuyafikia mahitaji ya watumiaji wake mtandaoni. Tovuti ya Swahilihub iliwapa nafasi watumiaji wake kuungana na marafiki na familia, na kushiriki taarifa, picha na video. Mitagusano hii ilichangia pakubwa katika maenezi ya lugha ya Kiswahili miongoni mwa watumiaji wa Swahilihub. Ueneaji huu ulitokana na ushirikiano uliokuwepo baina ya mitandao mingi ya kijamii na Swahilihub. Ushirikiano huu ulihusisha Facebook, Wikipedia, Google+, Twita na Linkedln. Tovuti hizi ni baadhi ya mitandao mikubwa kabisa kwenye intaneti. Kuna zaidi ya watu bilioni moja kwenye Facebook, Wikipedia ina zaidi ya watumiaji bilioni nne na Twita ina zaidi ya watumiaji milioni 500. Ushirikiano wa Swahilihub na majukwaa haya ya kijamii ulichangia katika kuieneza lugha ya Kiswahili kwa hadhira pana kote ulimwenguni na hivyo basi kuikuza zaidi. Mwanzo Watafitiwa walitoa mrejesho kwamba kitengo cha Mwanzo ni kigezo muhimu sana katika ujenzi wa muundo wa tovuti ya Swahilihub kwa kuwa kigezo hiki kinachangia kuipa tovuti hii taswira inayowakaribisha na kupendeza watumiaji wa tovuti ya Swahilihub mtandaoni (Taz. Picha 7). Picha 7: Vitendawili katika Ujenzi wa Misamiati Kwenye Kitengo cha Mwanzo Matumizi ya Mwanzo kama kitengo cha tovuti ya Swahilihub yaliweza kuchangia ukuzaji wa lugha ya Kiswahili kwa kuelekeza watumiaji wa tovuti ya Swahilihub kwenye vitengo vyote ambavyo vilikidhi mahitaji yao mtandaoni. Matumizi yake yana nafasi inayofaa katika kuimarisha uamilifu wa tovuti ya Swahilihub mtandaoni. Hivyo basi kitengo cha Mwanzo kina uwezo wa kubainisha ubora na manufaa ya tovuti ya Swahilihub kwa watumiaji wake mtandaoni. Hali hii ni tofauti na ilivyokuwa kabla ya kubuniwa kwa tovuti ya Swahilihub katika mwaka wa 2012 ambapo msomaji angehitajika kutafuta kitabu au jarida lenyewe ili aweze kusoma. Changamoto za kutafuta vitabu hivyo maktabani sasa zimepunguzwa. Isitoshe, watumiaji wake wana uwezo wa kupokea habari pindi zinapotokea na hata kuweza kupashana wenyewe kwa wenyewe. Watumiaji walieleza kwamba wanaweza badilishana ujumbe kwa njia ya maandishi, picha au video kwa kutumiana tu kiungo cha taarifa husika. Mtumiaji mmoja hahitaji kuinukuu taarifa yote ili aweze kushiriki na wenzake. Badala yake, anahitajika tu kusambaza kiungo cha (URL) habari zenyewe. Baadaye mhusika wa pili anaweza kuifikia kokote aliko kwa kubonyeza kwenye linki hiyo ambayo itamwezesha kuifikia taarifa husika katika tovuti ya Swahilihub. Anthoney Oloo Owino, Kenneth Inyani Simala na John Hamu Habwe Picha 8: Mchango wa Vitendawili katika Ukuzaji wa Kiswahili Habari Habari huangazia masuala yanayochangia teknohama na usasa katika ukuzaji wa Kiswahili. Runinga ya QTV na NTV zinakuza Kiswahili hewani na katika kurasa zake za YouTube, Msasa wa Lugha, Facebook na Twitter. Kitengo hiki huonyesha video na picha zilizopigwa na kutolewa maelezo kwa Kiswahili. Vipindi hivi vya Habari vilichangia katika kujenga sarufi, istilahi na misamiati ya lugha ya Kiswahili na kueneza misamiati yake miongoni mwa watumiaji wa tovuti ya Swahilihub. Matokeo ya utafiti huu yalibaini kuwa kitengo cha Habari ndicho kilichotumiwa kwa kiasi kikubwa miongoni mwa watumiaji wa tovuti ya Swahilihub. Matokeo haya yalitokana na uwiano wa kitengo hiki kwa kuwa kitengo hiki kilichukuliwa kuingiliana na hali, maadili na mazoea yao ya awali kuhusu Habari na mambo muhimu waliyohitaji kutoka mtandaoni. Uwiano huu ulichangia pakubwa ufanisi wa matumizi ya kitengo cha Habari miongoni mwa watumiaji wa tovuti ya Swahilihub. Vile vile, kigezo kingine kilichochangia katika matumizi ya kitengo cha Habari kilikuwa ni uwazi kuhusu manufaa yake na kwa kuwa kilichukuliwa kuwa wa manufaa kwa watumiaji wake. Aidha katika mchakato wa msambao wa tovuti ya Swahilihub, vyombo vya habari huchangia pakubwa katika hatua ya uhamasisho kwa kuwa vina hadhira pana na hivyo basi huweza kuathiri mielekeo ya wanajamii kwa kiasi fulani. Tovuti ya Swahilihub ni mtandao unaoendelezwa na kampuni ya Nation Media na magazeti ya Taifa Leo nchini Kenya na Mwananchi nchini Tanzania. Kwa upande mwingine, msambao ni mchakato wa kijamii unaohusisha kwa kiasi kikubwa, mitagusano ya kibinafsi miongoni mwa wanajamii husika. Picha 9 na 10 inabainisha nafasi ya kitengo cha Habari katika usambaaji wa Kiswahili kupitia vyombo vya habari. Hivyo basi mitagusano ya kibinafsi ina nafasi kubwa sana ya kujenga au kubadilisha mielekeo na misimamo mikali miongoni mwa wanajamii. Mitagusano hii kwenye vyombo vya habari ilichangia kuimarisha matumizi ya kitengo cha habari miongoni mwa watumiaji wa tovuti ya Swahilihub. Ndiposa kitengo cha Habari kikawa na watumiaji wengi zaidi kwa asilimia takriban 66 (224) kikilinganishwa na idadi ya watumiaji wa vitengo vingine vya tovuti ya Swahilihub. Picha 9: Nafasi ya Kitengo cha Habari Picha 10: Nafasi ya Vyombo vya Habari katika Kitengo cha Habari Ukuzaji wa Lugha ya Kiswahili Kutokana na Udumishaji wa Hadhi Yake Udumishaji wa hadhi na dhima ya Kiswahili hutokana na nafasi na majukumu inayopewa lugha ya Kiswahili katika maamuzi ya kisera na matumizi mapana ya lugha ya Kiswahili. Katika sehemu hii, matokeo ya utafiti yamebaini kwamba Swahilihub imechangia ukuzaji Kiswahili kihadhi na dhima. Kiswahili ni lugha iliyo na hadhi kubwa sana barani Afrika na tovuti ya Swahilihub inatoa nafasi ya kuimakinikia ili iimarishe dhima yake kote ulimwenguni. Makala yaliyohifadhiwa kwenye vitengo vya Swahilihub ni chanzo cha sera za serikali kubuniwa ili kubaini haja na msukumo wa kukikuza Kiswahili katika karne ya 21. Msukumo huu ulitolewa kwa serikali za Afrika Mashariki kama wenyeji wa lugha ya Kiswahili ili hadhi yake iimarishwe na kuwafaidi wenyeji na wageni. Swahilihub kupitia kwa vitengo vyake ilikuza Kiswahili miongoni mwa wasemaji wa Kiafrika na wa kimataifa ambao idadi yao kwa sasa inazidi milioni mia moja kote ulimwenguni. Anthoney Oloo Owino, Kenneth Inyani Simala na John Hamu Habwe Maktabani Jisomee Matokeo ya utafiti anuai kuhusu historia na maendeleo ya Kiswahili yamechapishwa katika kitengo cha Maktabani Jisomee (Tazama picha 11). Taarifa na mijadala katika machapisho haya yanathibitisha jambo moja muhimu kwamba lugha ya Kiswahili na matumizi yake yamekuwa yakipanuka tena kwa kasi kubwa kwenye vitengo mbalimbali vya Swahilihub. Matokeo ya baadhi ya utafiti wa Kiswahili katika vyuo vikuu vya Uropa, Marekani, Ujapani, Uchina, na hata Afrika yamepakiwa kwenye kitengo cha Maktabani Jisomee na kuwafikia watumiaji wa Swahilihub kote ulimwenguni. Kwa mfano Kiswahili kwa wenyeji katika picha 32. Utafiti huu wa kitaaluma ni hatua muhimu katika kudumisha hadhi na dhima ya Kiswahili ulimwenguni. Juhudi kama hizi zimeipa lugha ya Kiswahili nafasi ya pili baada ya Kiarabu katika lugha zinazotumika katika shughuli za kiuchumi, kisiasa, na kijamii barani Afrika. Hali hii ni hatua muhimu katika ukuzaji wa Kiswahili kwa kuimarisha hadhi yake. Miongoni mwa mafanikio ya Swahilihub kupitia mchango wa ripoti za utafiti katika kitengo cha Maktabani Jisomee ni kwamba Kiswahili kimeanza kuundiwa sera na serikali za nchi za Afrika Mashariki. Kiswahili pia ni lugha kuu ya mipaka katika ukanda wa Afrika Mashariki na kati barani Afrika. Mafanikio haya ni idhibati kwamba kupitia kwa makala mbalimbali za utafiti (Taz. Picha 11), Swahilihub inatoa mchango mkubwa sana katika udumishaji wa hadhi na dhima ya Kiswahili kote ulimwenguni kwa kuwa kuna soko kubwa la huduma zake katika maeneo yanayozungumzwa Kiswahili, ikikadiriwa kuwa Kiswahili hutumiwa na watu takribani milioni mia moja na ishirini kote ulimwenguni. Katika picha 12, makala ya Zuhura kuhusu mchango wa lahaja katika kukikuza Kiswahili Sanifu yalichangia katika kuimarisha matini ya Swahilihub na katika ukuzaji wa Kiswahili. Ili kufanikisha lengo lake la kushirikiana na waandishi, wahariri wa makala na wenye blogu za Kiswahili katika kuongeza wigo wa mawasiliano na kukitangaza Kiswahili ndani ya Afrika Mashariki na duniani kote, tovuti ya Swahilihub inapigwa jeki na michango ya hatua hizi muhimu katika ukuzaji wa lugha ya Kiswahili mtandaoni. Aidha katika mchakato wa msambao wa Swahilihub, makala huchangia katika hatua ya uhamasisho na uchunzaji pamoja na majaribio ya tovuti ya Swahilihub kwa kuwa Swahilihub ina hadhira pana na hivyo basi huweza kuathiri mielekeo ya watumiaji wake kwa kiasi fulani (Taz. Picha 11 na 12). Isitoshe kutokana na utendakazi wa mradi wa Swahilihub, tovuti 165 ziliwaelekeza watumiaji wake kurejelea matini ya Swahilihub katika kitengo cha Maktabani Jisomee kama ishara tosha ya kuaminika kwa matini ya Swahilihub. Tovuti zenye hadhi na dhima kuu kama mtanzania.co.tz na mwananchi.com ziliwaelekeza watumiaji wake kurejelea matini ya Swahilihub kama msingi wa usambaaji na udumishaji wa hadhi na dhima ya Kiswahili. Ongezeko hili la idadi ya tovuti zinazorejelea matini ya Swahilihub ni thibitisho kwamba matini iliyopo kwenye tovuti ya Swahilihub ina upya unaowavutia na kuwapendeza watumiaji wa tovuti nyingine. Kupendekezwa kwa matini ya tovuti ya Swahilihub ni ishara ya kuaminika na kutegemeka kwa tovuti ya Swahilihub miongoni mwa watumiaji wa tovuti zingine kote ulimwenguni. Mchakato huu mzima ni hatua kubwa katika ukuzaji wa Kiswahili kwa msingi wa ujenzi wake, usambaaji wake na udumishaji wa hadhi na dhima yake. Picha 11: Hifadhi ya Utafiti wa Lugha ya Kiswahili 134 Anthoney Oloo Owino, Kenneth Inyani Simala na John Hamu Habwe Picha 12: Hifadhi ya Makala za Utafiti wa Lugha ya Kiswahili 135 Hitimisho Makala haya yamejadili mchango wa Swahilihub katika ukuzaji wa Kiswahili. Kutokana na matokeo ya utafiti huu, tulibaini kuwa tovuti ya Swahilihub imeumbwa kama jukwaa la TEHAMA ambalo lina nafasi kubwa ya kukuza taaluma ya Kiswahili kwa kuboresha mbinu mbalimbali zinazotumiwa kuijenga, kuisambaza na kuimarisha hadhi na dhima yake kupitia michakato ya elimu ya Kiswahili. TEHAMA hutokea kwa namna mbalimbali kwenye tovuti ya Swahilihub kupitia vitengo vyake mbalimbali vinavyotumika katika ueneaji na ukuaji wa lugha ya Kiswahili. Matokeo ya utafiti huu yalionyesha kwamba vitengo hivyo vilitumiwa kwa kiasi tofauti tofauti na watumiaji wa Swahilihub huku wengine wakivitumia sana, wengine wakivitumia, wengine wakisema hawajui na wengine hawavitumii kabisa. Kutokana na data ya hojaji iliyopatikana nyanjani, utafiti huu ulitambua kuwa watumiaji wa Swahilihub hupata maarifa kuhusu masuala ya Kiswahili miongoni mwa mambo mengine mengi ya kimsingi katika maisha na jamii kwa upana wake. Tovuti ya Swahilihub inategemewa katika kusambaza habari na maarifa kwa lugha ya Kiswahili kwa haraka na kwa watu wengi duniani. Kwa msingi huu Swahilihub inatoa mchango mkubwa katika ukuzaji wa Kiswahili kwa kuijengea kanzi ya istilahi na hivyo basi kuwezesha usambaaji wake miongoni mwa watu wengi. Utafiti huu umebaini kuwa tovuti ya Swahilihub ilibuniwa katika mfumo ambao unamwezesha mtu yeyote kupakua data yoyote akiwa mahali popote ulimwenguni almuradi ameunganishwa kwenye masafa ya mtandao. Uzinduzi pekee wa tovuti ya Swahilihub hautoshi, bali ni muhimu tovuti hii ifikie hadhira lengwa na kwa wakati unaofaa. Miongoni mwa mambo yanayochangia ukuzaji wa Kiswahili ni idadi ya watu walioubwia uvumbuzi wa mradi wa Swahilihub katika kipindi cha takriban mwongo mmoja tangu kuasisiwa kwake. Makala haya yameshughulikia kwa jumla mfumo wa Swahilihub katika ukuzaji wa Kiswahili. Makala haya yameibuliwa na ukweli kwamba Kiswahili ni lugha ya kimataifa inayosomwa kupitia kwa mtandao na ambayo ina nafasi katika kumudu teknolojia mpya zinazojiri kila uchao. Tovuti ya Swahilihub kwa upande mwingine ni teknolojia mpya inayohitaji lugha ya Kiswahili kuimarisha usambazaji na ukubalifu wake miongoni mwa mamilioni ya watumiaji wa lugha hii. Swahilihub ni mtandao wenye upekee mkubwa katika kuimarisha ukuzaji wa Kiswahili mitandaoni. Swahilihub ilichangia na inaendelea kuchangia kwa ujenzi, usambaaji na udumishaji wa hadhi na dhima ya Kiswahili na vivyo hivyo Kiswahili kilichangia na kinaendelea kuchangia kustawisha Swahilihub miongoni mwa wadau wa taaluma ya Kiswahili. Marejeleo Aghaei, S., Nematbakhsh, M. A., & Farsani, H. K. (2012). Evolution of the World Wide Web: From WEB 1.0 TO WEB 4.0. International Journal of Web & Semantic Technology, 3(1), 1-10. Alexa. (2017). Alexa About. Retrieved June 15, 2018, from https://www.alexa.com/about Alexa. (2018, October 10). The Top 500 Sites on The Web. Retrieved from https://www.alexa. Arvi, H. (2004). Helsinki Corpus of Swahili. Compilerers: Institute for Asian and African Studies (University of Helsinki) and CSC. Arvi, H. (2004). Swahili Language Manager: A Storehouse for Developing Multiple Computational Applications. Nordic Journal of African Studies, 13, 363-397. Bakiza (2010). Swahili Grammar and Workbook. Routledge. Batul, F. (2009). Chatspeak: Linguistic Evolution or Devolution. New York: Pergamon Press Best & Khan, R. M. I. (2010). Use of Mobile Immersion in Foreign Language Teaching to Enhance Target Language Vocabulary Learning. MIER Journal of Educational Studies Trends and Practices, 66-82. Chimera, R. (2000). Kiswahili: Past, Present and Future Horizon: Nairobi: Nairobi University Press. Cooper, R., & Robert, W. (1990). Information Technology Implementation Research: A Technological Diffusion Approach Stable. URL: https://www.jstor.org/stable/2661451 Diffily, S. (2006). The Website Manager’s Handbook. Dorr, A. (1984). Television and Children. Calif: Newbury Park. DoubleClick. (2016). The Need for Mobile Speed. Google. Gikambi, H. (2014). 'Mgeni Njoo Mwenyeji Atambe' - Athari Za Facebook, Twitter na Youtube katika Vyombo vya Habari Vitumiavyo Kiswahili. Makala kwenye Kongarnano la Swakc. http://www.afrikanistik.unibayreuth.de/de/colloq/swahili_colloq/index.html. 136 Anthoney Oloo Owino, Kenneth Inyani Simala na John Hamu Habwe Google. (2018b). Improve Server Response Time. Retrieved July 26, 2018, from https://developers.google.com/speed/docs/insights/Server Google. (2018c, September 30). Transparency report. Retrieved from https://transparencyreport. google.com/safebrowsing/overview Google. (2019, January 21). From the Garage to the Googleplex. Retrieved from https://www. google.com/about/ourstory/ Green, J. C. (1989). Towards a Conceptual Framework for Mixed Methods Evaluation. Green, J. C. (2008). Is Mixed Methods Social Inquiry a Distinctive Methodology? Jagero, J. A., Mohochi, E. S., & Indede, F. (2013). The Usage of Kiswahili in Blog Discourse and the Effects on Its Development. International Journal of Humanities and Social Science, 3(14), 192-199. Jelimo, D. (2015). Athari za Lugha za Tovuti katika Mustakabali wa Ufundishaji wa Kiswahili. Mount Kenya University. Kamusi ya Cambridge. (2015). The Cambridge Dictionary of Psychology. Reference Reviews, 24(3), 8-8. Leung, D., Law, R., & Lee, H. (2016). A Modified Model for Hotel Website Functionality Evaluation. Journal of Travel & Tourism Marketing, 33(9), 1268–1285. Leung, X. Y., Bai, B., & Stahura, K. A. (2015). The Marketing Effectiveness of Social Media Lulu, G. L. (1987). Microcomputers in Education: Elements of Computer-Based Curriculum in Education. Washington: US Government Printing Office. Maina. (2016). http:www.mwananchi.co.tz/swahilihub/1597604-2779982; Moraa, J. M. (2012). Uzalishaji wa Msamiati katika Mradi wa Microsoft East Africa 2004-2009 [Haijachapishwa]. Tasnifu ya M.A ya Chuo Kikuu cha Kenyatta. Mugenda, O., & Mugenda, A. (2003). Qaulitative and Quantitative Approaches. Nairobi: Acts Press. Njihia, K. (2005). A Digital Divide: Kiswahili Holds the Key. Journal of Language, Technology & Entrepreneurship in Africa, 1(1), 133-143. Njihia, K. (2015). Taathira za Kiswahili na Lugha Nyingine kwa Uthabiti wa Kiisimujam wa Lugha za Mama Mijini Nairobi, Kiambu na Thika: Mfano wa Kikuyu. [Tasnifu Isiyochapishwa]. Chuo Kikuu cha Kenyatta Owino, A. (2011). Tathmini ya Matumizi ya TEKNOHAMA katika Ufundishaji wa Riwaya ya Kiswahili katika Shule za Upili Wilayani Kisumu Magharibi. [Tasnifu ya Uzamili Isiyochapishwa]. Chuo Kikuu cha Sayansi na Teknolojia cha Masinde Muliro. Owoche, P. (2019). Online Hotel Branding Based on the Dialogic Principles of Internet Communication [Unpublished]. Doctoral Dissertation, Kibabii University. Simala, I. K.(2002). Utafiti wa Kiswahili. Maseno, Chuo Kikuu cha Maseno. SimilarWeb. (2019, January 21). Hotels.com Traffic Sources. Retrieved from https://www.similarweb.com/website/hotels.com#overview TUKI. (2006). Kamusi ya Kiingereza-Kiswahili (3rd Ed). Taasisi ya uchunguzi wa Kiswahili, Chuo kikuu cha Dar-essalaam. Wamalwa, S. (2016). Tathmini ya Uwasilishaji na Upokezi wa Taarifa za Hadari za Kiswahili katika Tovuti ya Swahilihub [Tasnifu Isiyochapishwa]. Chuo Kikuu cha Kenyatta. 137 