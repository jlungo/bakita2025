KITANDULA AHIMIZA TFS KUBORESHA UTANGAZAJI WA BIDHAA ZA NYUKI 
21-06-2025 
WIZARA YA MALIASILI NA UTALII


Naibu Waziri wa Maliasili na Utalii, Mhe. Danstan Kitandula, ametoa wito kwa Wakala wa Huduma za Misitu Tanzania (TFS) kuongeza juhudi katika kutangaza na kuboresha bidhaa zitokanazo na rasilimali za nyuki, ili kuwavutia zaidi walaji na kuongeza ushindani sokoni. Mhe. Kitandula ametoa wito huo alipotembelea banda la TFS katika maonesho ya Wiki ya Utumishi wa Umma yanayoendelea katika viwanja vya Chinangali Park jijini Dodoma. Akipongeza ubunifu wa TFS katika uzalishaji wa bidhaa mbalimbali za nyuki, ikiwemo mchanganyiko wa korosho na asali, Mhe. Kitandula amesisitiza umuhimu wa kuweka vifungashio vyenye taarifa sahihi na za kisayansi kuhusu faida za bidhaa hizo kwa watumiaji. “Ni jambo jema kuwa na bidhaa kama korosho na asali, lakini mnapaswa kueleza faida za mchanganyiko huo kwa mlaji, na kuonyesha kiwango cha utafiti uliofanyika. Hii itawajengea uaminifu na kuimarisha soko,” amesisitiza Naibu Waziri. Awali, Ofisa Mwandamizi wa Uhifadhi kutoka TFS, Emiliana Kiwango, ameeleza kuwa TFS inaendelea kutoa kipaumbele katika matumizi ya mifumo ya kidijitali kwenye utekelezaji wa majukumu yake mbalimbali. “Mheshimiwa Naibu Waziri, TFS tumekuwa tukitumia teknolojia ya kidijitali kusimamia uhifadhi na kuendesha biashara ya mazao ya misitu na nyuki, sambamba na kaulimbiu ya mwaka huu inayolenga kuboresha huduma kwa kutumia TEHAMA,” amesema Kiwango.