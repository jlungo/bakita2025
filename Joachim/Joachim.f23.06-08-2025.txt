WIZARA YA MALIASILI NA UTALII YAANZA MAANDALIZI MAONESHO YA NANE 2025 
08-07-2025 
WIZAR YA MALIASILI NA UTALII


Wizara ya Maliasili na Utalii pamoja na Taasisi zake zimeanza maandalizi kabambe ya kujiandaa kushiriki kwenye maonesho ya Nanenane yanayotarajiwa kuanza tarehe 01 hadi 08 mwezi Agosti,2025 katika viwanja vya Nzuguni jijini Dodoma. Akizungumza wakati wa kikao cha kwanza cha maandalizi ya maonesho hayo, Afisa Utalii Mkuu wa Wizara ya Maliasili na Utalii ambaye pia Mwenyekiti wa kamati hiyo Juvenile Jaka Mwambi ametoa wito kwa kila kamati ndogo iliyoanzishwa kuanza maandalizi mapema kulingana na majukumu waliyonayo ili kutimiza malengo ya taasisi na Wizara kwa ujumla. “Maadhimisho haya kwa mwaka huu yatakayofanyika Kitaifa na Kimataifa katika kanda ya kati kwenye viwanja vya Nzuguni vilivyopo jijini Dodoma, kwahiyo sisi kama Wizara na wadau wa maonesho haya kila mwaka tuna kila sababu ya kutumia fursa hii kutangaza fursa mbalimbali za Uwekezaji, mazao mapya ya Utalii na kutoa elimu kwa umma kuhusu Majukumu na kazi mbalimbali zinazofanywa na Wizara na Taasisi zetu kwa ujumla” amesema Jaka Mwambi. Pamoja na mambo mengine kikao hicho kimeandaa kamati ndogo zitakazosaidia kamati kuu katika maandalizi, kimepitia taarifa fupi ya maonesho ya Nane nane ya mwaka 2024 ili kufanya maboresho, pamoja na kupitia changamoto zilizojitokeza mwaka 2024 na ufuatiliaji wa utekelezaji wa maelekezo ya viongozi wakati wa maonesho ya mwaka 2024. Kauli mbiu ya mwaka huu ni “Chagua Viongozi Bora kwa Maendeleo Endelevu ya Kilimo, Mifugo na Uvuvi 2025”