BILIONI 48 ZATENGWA UTEKELEZAJI MKAKATI WA WANYAMA WAKALI NA WAHARIBIFU 
25-06-2025 
WIZARA YA MALIASILI NA UTALII


Wizara ya Maliasili na Utalii kwa mwaka wa fedha 2025/2026, imetenga jumla ya Shilingi bilioni 48.3 kwa ajili ya kutekeleza mkakati wa kukabiliana na changamoto ya wanyamapori wakali na waharibifu ambao wamekuwa wakiathiri maisha na mali za wananchi katika maeneo mbalimbali nchini. Haya yamesemwa na Naibu Waziri wa Maliasili na Utalii, Mhe. Dunstan Kitandula alipokuwa akichangia Bajeti kuu ya Serikali kuhusu Wizara ya Maliasili na Utalii bungeni jijini Dodoma. Mhe. Kitandula alisema Wizara itatekeleza kazi mbalimbali ikiwa ni pamoja na ununuzi wa helikopta 2, ndege nyuki (drones) 12, mikanda maalum ya mawasiliano (GPS Satellite Collars) 50, na mabomu baridi 40,000 kwa ajili ya kufuatilia na kuzuia uvamizi wa wanyamapori. Vilevile, mabwawa 12 na visima vya maji 18 vitachimbwa katika maeneo mbalimbali ya hifadhi, kujenga uzio wa umeme wenye jumla ya urefu wa kilometa 53 na vituo 19 vya askari katika maeneo yenye changamoto kubwa. “Katika hatua nyingine, Wizara itajenga vizimba 50 katika maeneo yanayokumbwa na changamoto ya mamba na viboko kwa ajili ya kuongeza usalama kwa wananchi pamoja na kutoa mafunzo kwa Askari Wanyamapori wa Vijiji (VGS) 100 ili kuongeza uwezo wa jamii kushiriki kikamilifu katika juhudi za kukabiliana na changamoto hizi” Alisema Aidha, Mhe. Kitandula alisema hadi kufikia Aprili 2025, jumla ya tani 1,321.35 za asali zenye thamani ya shilingi 15,856,164,000.00 zimeuzwa nje ya nchi sawa na asilimia 206.9 ikilinganishwa na kiasi cha tani 430.61 zenye thamani ya Shilingi 5,167,332,000.00 zilizouzwa nje ya nchi kwa kipindi kama hicho mwaka 2024. Kwa maendeleo haya, Shirika la Wafugaji Nyuki Duniani limeiteua Tanzania kuwa mwenyeji wa Mkutano wa Wafugaji nyuki duniani (APIMONDIA) mwaka 2027, utakaohudhuriwa na watu zaidi ya 4,000 kutoka sehemu mbalimbali za dunia.