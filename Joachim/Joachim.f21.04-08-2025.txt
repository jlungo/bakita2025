TAASISI ZA MALIASILI NA UTALII ZANOGESHA SABASABA 2025 
08-07-2025 
WIZARA YA MALIASILI NA UTALII


Wizara ya Maliasili na Utalii kupitia Taasisi zake za elimu zimeendelea kuvutia wananchi wengi katika Maonesho ya 49 ya Sabasaba kwa kutoa taarifa muhimu za fursa za masomo zinazopatikana vyuoni. Wananchi waliotembelea banda hilo wameipongeza wizara kwa kuwezesha vijana kupata mwanga kuhusu kozi mbalimbali, ikiwemo Uhifadhi wa Wanyamapori, Misitu na Utalii. “Nimekuja kununua asali, lakini nimepata pia taarifa kuhusu vyuo. Nitakaa na mwanangu tuone wapi ataenda,” amesema Beda Aloyce wa Mbezi. Neema Shayo wa Kigamboni naye amefurahi kupata maelezo ya kina kuhusu masomo ya uhifadhi kwa binti yake kutoka wataalamu wa Mweka na Pasiansi. Kwa upande wake, Ofisa Kumbukumbu wa Chuo cha Viwanda vya Misitu, Joyce Charles amesema wengi wamechukua fomu za kujiunga na kusisitiza kuwa wanatarajia watanzania wengi zaidi kufika banda kupata taarifa sahihi. Maonesho hayo yanatarajiwa kufikia tamati Julai 13, 2025 na taasisi zingine ambazo zimeshiriki ni pamoja na Taasisi ya Taaluma ya Wanyamapori Pasiansi, Chuo cha Taifa cha Utalii, Chuo cha Mafunzo ya Ufugaji Nyuki, Chuo cha Misitu Olmotonyi na Chuo cha Viwanda vya misitu.