UN: POLENI SUDAN KWA MAPOROMOKO YA UDONGO 
2 SEPTEMBA 2025 
UMOJA WA MATAIFA 


Mafuriko nchini Sudan yamewakosesha makazi watu 20,000 tangu Juni.Lisa George Mafuriko nchini Sudan yamewakosesha makazi watu 20,000 tangu Juni. Tabianchi na mazingira Umoja wa Mataifa umetuma salamu za rambirambi na pole kwa wananchi wa sudan kufuatia maporomoko ya udongo yaliyosababishwa na mvua mkubwa iliyonyesha kwa siku kadhaa ambayo imesababisha maafa katika kijiji cha Tarsin huko Jebel Marra mwishoni mwa wiki. Taarifa iliyotolewa hii leo kutoka Port Sudan na Mwakilishi Mkaazi wa Umoja wa Mataifa nchini Sudan Luca Renda imeeleza kwa mujibu wa taarifa kutoka vyombo vya nchini humo inakadiriwa watu kati ya 300 na 1000 wamepoteza maisha. “Umoja wa Mataifa kwa kushirikiana na mashirika ya misaada ya kimataifa yanajipanga kutoa msaada unaohotajika” amesema Renda. Mwakilishi huyo pia ameeleza UN na wadau wake wanasimama bega kwa bega na wananchi wa Sudan katika kupindi hiki kigumu na ameahidi watafanya kila juhudi kuhakikish misaada inawafikia wenye uhitaji. Wanawake wakimbizi wa ndani wakiwa wamebeba virago vyao kwenye maeneo yaliyofurika maji huko Kassala nchini Sudan. © UNHCR/Ayem Alfadil Wanawake wakimbizi wa ndani wakiwa wamebeba virago vyao kwenye maeneo yaliyofurika maji huko Kassala nchini Sudan. Yalikuwa makazi ya waliokimbia vita Nalo shirika la Umoja wa Mataifa la uhamiaji IOM limetuma salamu za pole na rambirambi kwa wananchi wa Sudan huku likitoa wito kwa jumuiya ya kimataifa kuwasaidia. Katika tarifa yao kwa vyombo vya habari kutoka Geneva Uswisi na Port Sudan nchini Sudan IOM imeeleza kuwa maporomoko hayo ya ardhi ni moja ya maafa mabaya zaidi katika historia ya hivi karibuni ya Sudan na yamekuja wakati wa vita vya kikatili ambavyo tayari vimewafanya mamilioni ya watu kuyahama makazi yao na kuacha jamii zikiwa katika kwenye ukingo wa kukumbwa na baa la njaa. “Milima ya Marrah, ambako maporomoko hayo yametokea, imekuwa kimbilio la familia zinazokimbia ghasia huko El Fasher na maeneo jirani. Eneo hilo bado haliwezi kufikiwa na mashirika ya kibinadamu kutokana na mizozo na vikwazo vinavyoendelea, na hivyo kuongeza ugumu kwa wale walioathirika.” Maporomoko hayo ya ardhi yameonesha hitaji la dharura la ufikiaji salama wa misaada ya kibinadamu “Watu wa Sudan hawawezi kustahimili mateso haya yasiyoisha peke yao.” Imeeleza taarifa hiyo. IOM imeungana na jumuiya za kibinadamu katika kutoa wito wa ufikiaji wa haraka na usiozuiliwa kwa maeneo yaliyoathirika. Pia wamehimiza pande zote kwenye mzozo unaoendelea nchini Sudan kuzingatia wajibu wao chini ya sheria ya kimataifa ya kibinadamu na kuhakikisha usalama wa wafanyakazi wa misaada na raia.