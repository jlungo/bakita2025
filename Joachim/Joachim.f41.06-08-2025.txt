WAZIRI MKUU MAJALIWA ATOA PONGEZI KWA WIZARA YA MALIASILI NA UTALII 
25-06-2025 
WIZARA YA MALIASILI NA UTALII


Waziri Mkuu wa Jamhuri ya Muungano wa Tanzania, Mhe. Kassim Majaliwa (Mb), ameipongeza Wizara ya Maliasili na Utalii kwa ushindi mzuri wa timu ya Wanaume ya mchezo wa kuvuta kamba dhidi ya timu ya Bunge la Jamhuri ya Muungano wa Tanzania. Pongezi hizo amezitoa wakati wa tamasha maalum la michezo la Bunge Grand Bonanza, linalofanyika kila mwaka kwa uratibu wa Bunge, katika viwanja vya Shule ya Sekondari ya John Merlini, jijini Dodoma. “Timu ya kamba ya Maliasili na Utalii imetupa hamasa kubwa. Imeonyesha mfano wa maandalizi bora; hata kwa muonekano wa wachezaji wao, tayari tulijua wameshaibuka na ushindi – na kweli wakashinda. Nawapongeza sana,” amesema Mhe. Majaliwa. Kwa upande wake, Naibu Waziri wa Maliasili na Utalii, Mhe. Dunstan Kitandula (Mb), amesema ushiriki wa Wizara hiyo katika bonanza hilo ni sehemu ya mkakati wa kujenga uhusiano wa karibu na jamii kupitia shughuli mbalimbali, hasa michezo. “Ushindi tulioupata ni kielelezo cha kazi kubwa na ari ya watumishi wetu. Mafanikio haya ni sehemu ya matokeo ya ushirikiano madhubuti unaoimarisha uhifadhi endelevu na mchango wetu katika pato la Taifa,” amesema Mhe. Kitandula. Ameongeza kuwa ushiriki wa Wizara katika michezo hiyo ni njia mojawapo ya kuunga mkono juhudi za Rais wa Jamhuri ya Muungano wa Tanzania, Mhe. Dkt. Samia Suluhu Hassan, katika kukuza sekta ya Maliasili na Utalii. “Huu ni utalii wa michezo. Kupitia matamasha kama haya, tunapata fursa ya kutangaza vivutio vyetu na huduma mbalimbali za sekta ya utalii,” ameongeza. Bonanza hilo la michezo, lenye kaulimbiu “Shiriki Uchaguzi kwa Maendeleo ya Taifa”, limeshirikisha wizara mbalimbali, taasisi na vyuo vikuu, kwa lengo la kuhamasisha wananchi kushiriki uchaguzi mkuu wa mwaka 2025 na kuimarisha mshikamano wa kitaifa.