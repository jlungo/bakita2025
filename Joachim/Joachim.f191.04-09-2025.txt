BARIDI YA LA NIÑA INAWEZA KUREJEA, LAKINI JOTO LA DUNIA LITAENDELEA KUPANDA:WMO 
2 SEPTEMBA 2025 
UMOJA WA MATAIFA 


Uwezekano wa La Niña kurejea kati ya sasa na Desemba ni kati ya asilimia 55 na 60, kulingana na Shirika la Hali ya Hewa Duniani (WMO). Aster Niel Abellano Uwezekano wa La Niña kurejea kati ya sasa na Desemba ni kati ya asilimia 55 na 60, kulingana na Shirika la Hali ya Hewa Duniani (WMO). Tukio la hali ya hewa ya baridi linalojulikana kama La Niña linaweza kurejea kati ya sasa na Novemba, lakini halitasitisha mwenendo wa kupanda kwa joto duniani unaosababishwa na shughuli za kibinadamu, wamesema leo wataalamu wa hali ya hewa wa Umoja wa Mataifa. Taarifa za karibuni zilizotolewa na Shirika la Umoja Mataifa la Hali ya Hewa Duniani WMO zinaonesha uwezekano wa asilimia 55 kwamba halijoto ya uso wa bahari katika eneo la ikweta la Pasifiki itapungua kufikia viwango vya La Niña kuanzia Septemba hadi Novemba. Kwa mujibu wa WMO takribani asilimia 90 ya joto la ziada linalosababishwa na ongezeko la joto duniani huhifadhiwa baharini, jambo linalofanya hali ya joto ya bahari kuwa kipimo muhimu cha mabadiliko ya tabianchi. “Kwa kipindi cha Oktoba hadi Desemba 2025, uwezekano wa hali ya La Niña unaongezeka kidogo kufikia takribani asilimia 60. Kuna uwezekano mdogo sana wa El Niño kuibuka kati ya Septemba hadi Desemba,” WMO imesema katika taarifa yake. Kwa mujibu wa shirika hilo la Umoja wa Mataifa, kuna uwezekano mdogo zaidi wa asilimia 45 kwamba halijoto ya Pasifiki itabaki kama ilivyokuwa katika miezi sita iliyopita, wakati ambapo La Niña baridi wala kinyume chake chenye joto, El Niño, havikusababisha mabadiliko makubwa ya ghafla katika halijoto ya bahari. Maarifa yanayookoa maisha Utabiri wa shirika hilo kuhusu tukio la El Niño Southern Oscillation ni chombo muhimu cha kiintelijensia ya tabianchi ambacho kinaweza “kuokoa maelfu ya maisha kinapotumika kuongoza maandalizi na hatua za kuchukuliwa,” amesisitiza Katibu Mkuu wa WMO, Celeste Saulo. Taarifa hizo pia zinaweza kutafsiriwa katika kuokoa mamilioni ya dola katika sekta za kilimo, nishati, afya na usafirishaji, amesema. WMO imeongeza kuwa japokuwa La Niña na El Niño ni muhimu katika kuunda hali ya hewa yetu kwa kubadilisha halijoto ya uso wa bahari na kuathiri mabadiliko ya upepo, shinikizo na mifumo ya mvua, mabadiliko ya tabianchi yanayosababishwa na binadamu bado “yanaongeza joto duniani, yanazidisha hali mbaya ya hewa, na kuathiri mifumo ya mvua na halijoto za msimu”. Kila mwaka katika muongo uliopita umekuwa miongoni mwa miaka 10 yenye joto zaidi kuwahi kurekodiwa, shirika la Umoja wa Mataifa lilionya mapema mwaka huu, ambapo 2024 ulikuwa mwaka wenye joto zaidi, ukiwa na “halijoto za kipekee za nchi kavu na baharini na joto la bahari.” Kwa kutumia takwimu sita za kimataifa, WMO imesema kwamba wastani wa halijoto ya uso wa dunia ulikuwa nyuzi joto 1.55 °C sawa na 34.79F juu ya wastani wa kati ya mwaka 1850-1900. “Joto kali la mwaka 2024 linahitaji hatua za dharura za tabianchi mwaka 2025,” alisema Katibu Mkuu wa Umoja wa Mataifa, António Guterres wakati huo. “Bado kuna muda wa kuepusha hali mbaya zaidi ya janga la tabianchi. Lakini viongozi lazima wachukue hatua sasa,” alisisitiza. Vihisishi vingine muhimu vya hali ya hewa vinavyoathiri halijoto duniani ni pamoja na North Atlantic Oscillation, Arctic Oscillation na Indian Ocean Dipole. Athari zao kwa halijoto ya uso na mvua hufuatiliwa na WMO na kuchapishwa katika taarifa za mara kwa mara za majira ya misimu ya hali ya hewa duniani Global Seasonal Climate Updates (GSCU). Taarifa ya hivi karibuni inaonesha kwamba kwa kipindi cha Septemba hadi Novemba, halijoto inatarajiwa kuwa juu ya kawaida katika sehemu kubwa ya nusu ya kaskazini ya dunia na sehemu kubwa ya nusu ya kusini mwa dunia. WMO imebainisha kuwa utabiri wa mvua unatarajiwa kufanana na ule unaoonekana kwa kawaida wakati wa La Niña ya wastani.