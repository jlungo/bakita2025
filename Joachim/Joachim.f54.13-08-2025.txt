HALMASHAURI ZAHIMIZWA KUTENGA MAENEO YA KITALII
10-08-2025 
WIZARA YA MALIASILI NA UTALII


Halmashauri za wilaya nchini zimeaswa kutenga maeneo maalumu ya uhifadhi wa wanyamapori hai ili kuongeza idadi ya vivutio vya utalii karibu na jamii kwa kuwa itasaidia kuongeza chachu na fursa ya kufanya utalii wa ndani na kuchangia pato taifa kupitia fedha za ndani. Rai hiyo imetolewa 06 Agosti, 2025 na Mkuu wa Wilaya ya Ikungi Mhe. Thomas Cornel alipotembelea banda la Wizara ya Maliasili na Utalii katika viwanja vya Nane nane Zuguni jijini Dodoma ambapo amesisitiza kuwa Tanzania ina utajiri mkubwa wa maeneo yaliyowazi, wanyamapori na wataalam wa kutosha na endapo watatumika vizuri italeta manufaa makubwa kwa ukuaji wa uchumi wa nchi kupitia utalii wa ndani “Kikubwa ni kwamba tuzidi kujifunza tusitegemee sana utalii kutokana na fedha za kigeni pekee, ukipata watanzania milioni moja au milioni kumi na tano tu wakajengewa hali hii, kutakuwa na hela inazunguuka si ya kawaidia, Halmashauri zetu zikimiliki Zoo kama hizi, zitaongeza kipato na nchi itazidi kuendelea” alisema Mhe. Cornel Awali, Mwenyekiti wa kamati ya maandalizi ya maonesho hayo kutoka Wizara ya Maliasili na Utalii Bw. Juvenile Jaka Mwambi amesema idadi ya watu kutembelea katika banda hilo imezidi kuongezeka kutoka siku hadi siku kutokana na uwepo wa vivutio mbalimbali vya utalii na elimu ya uhifadhi inayotolewa na wataalam wake. “Wananchi wameendelea kujitokeza kwa wingi kwasababu kupitia banda la wizara ya Maliasili wananchi hawa wamekuwa wakipatiwa elimu mbalimbali, hadi kufikia jana tumepokea zaidi ya watu elfu kumi na tano, kwahiyo tunazidi kuwakaribisha wananchi kutembelea banda let ili kunufaika na maonesho haya ya nane nane yam waka huu” alisema Mwambi.