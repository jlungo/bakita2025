BODI YA TATU YA WADHMANI YA TAFF YAPONGEZWA KWA UTENDAJI ULIOTUKUKA 
25-06-2025 
WIZARA YA MALIASILI NA UTALII


Waziri wa Maliasili na Utalii, Mhe. Balozi Dkt. Pindi Chana (Mb) ameipongeza Bodi ya Tatu ya Wadhamini ya Mfuko wa Misitu Tanzania (TaFF) kwa utendaji kazi uliotukuka katika kipindi cha miaka 3 ya Utekelezaji wa Majukumu katika kusimamia mfuko huo. Ameyasema hayo Juni 23, 2025 katika hafla fupi ya kuagana na Bodi ya Tatu ya Wadhamini ya Mfuko wa TaFF iliyofanyika katika ukumbi wa Chuo cha Taifa cha Utalii (NCT) jijini Dar es Salaam. “Kwa kweli mmefanya kazi iliyotukuka kwa kuwa kwa kipindi chote cha miaka mitatu ya utendaji wenu, Wizara haijapokea malalamiko ya migongano ya kimaslahi, migongano kati ya Bodi na Wizara, migongano kati ya Bodi na Menejimenti ya TaFF na migongano kati ya Mwenyekiti na Wajumbe. Hali imeiifanya TaFF kutekeleza majukumu yake kwa ufasha na ufanisi mkubwa hadi kutambuliwa na Bunge la Jamhuri ya Muungano wa Tanzania kama Mfuko wa mfano ndani ya Wizara ya Maliasili na Utalii.” Amesema Mhe. Chana. Mhe. Chana amefafanua kuwa katika kipindi miaka mitatu ya utendaji wa Bodi hiyo, miradi ya kuboresha uhifadhi, uendelezaji na usimamizi wa rasilimali misitu iliyopatiwa ruzuku na Mfuko wa Misitu Tanzania iliongezeka kutoka 738 mwaka 2021/2022 hadi kufikia miradi 1,196 mwaka 2024/2025. Pia amesema Mfuko wa TaFF ulitunukiwa tuzo 4 na wadau mbalimbali za kutambua utendaji mzuri na mchango wa Mfuko katika kugharamia uhifadhi, usimamizi na uendelezaji wa rasilimali za misitu na nyuki kwa usimamizi mzuri ulitukukuta wa Bodi hiyo. Naye, Mwenyekiti wa Bodi ya Wadhamini ya Mfuko wa Misitu Tanzania, Prof. Shabani Chamshama amesema katika kipindi cha miaka mitatu ya bodi hiyo imefanikiwa kuendelea kutoa ruzuku na kuwezesha ongezeko la miradi iliyopatiwa ruzuku na fedha za tozo ya upandaji miti kutoka miradi 738 mwaka2021/2022 hadi kufikia miradi 1,196 mwaka 2024/2025 ambayo imechangia kuboresha uhifadhi, usimamizi na uendelezaji wa rasilimali misitu nchini na upatikanaji wa ajira. Aidha, ameongeza kuwa bodi hiyo imefanikiwa kuchangia kupunguza matukio na athari za moto kwa kuwezesha mafunzo na ujenzi wa minara ya kufuatilia na kuzuia moto. Kikao hicho kimehudhuriwa na Mkurugenzi wa Idara ya Misitu na Nyuki Bw. Deusdedith Bwoyo, Mkurugenzi wa Idara ya Usimamizi wa Rasilimaliwatu, Bernard Marcelline pamoja na baadhi ya Wakurugenzi Wasaidizi na Maafisa Waandamizi kutoka Wizara ya Maliasili na Utalii na TaFF.