TANZANIA YAPEWA MAJUKUMU SHIRIKA LA UTALII DUNIANI 
12-06-2025 
WIZARA YA MALIASILI NA UTALII


Tanzania imechaguliwa kuwa mjumbe wa Kamati ya Hati za Uwakilishi katika Shirika la Utalii Duniani, kamati ambayo hushughulika na uhakiki wa utambulisho wa washiriki wa mikutano ya Shirika la Utalii la Umoja wa Mataifa (UN-TOURISM). Uchaguzi huo umefanyika katika Mkutano wa 68 wa Shirika hilo kwa Kanda ya Afrika, unaoendelea jijini Abuja, nchini Nigeria. Mojawapo ya majukumu makuu ya kamati hiyo ni kukagua na kuthibitisha uhalali wa hati za utambulisho za wajumbe wanaowakilisha nchi wanachama, wanachama washirika pamoja na waangalizi wanaoshiriki mikutano ya shirika hilo. Katika mkutano huo, ujumbe wa Tanzania unaongozwa na Naibu Waziri wa Maliasili na Utalii, Mhe. Dunstan Kitandula, ambaye anamwakilisha Waziri wa Maliasili na Utalii, Mhe. Balozi Dkt. Pindi Chana. Akihitimisha siku ya kwanza ya mkutano huo, Katibu Mkuu wa Shirika la Utalii la Umoja wa Mataifa, Zurab Pololikashvili, ameeleza kuwa Afrika ni mojawapo ya maeneo yanayowavutia sana watalii duniani kutokana na mandhari yake ya asili ambayo hayajaharibiwa au kubadilishwa sana. “Maendeleo ya Afrika yataletwa na sekta ya utalii, kwa sababu utalii unawekeza kwa watu, miundombinu na maeneo yenye vivutio. Ni lazima tuiweke Afrika kuwa rafiki wa kila mtu ili watalii waweze kumiminika kwa wingi,”amesema. Kuteuliwa kwa Tanzania katika nafasi hiyo ni ushahidi tosha kuwa nchi imepiga hatua kubwa katika sekta ya utalii barani Afrika. Ikumbukwe kuwa mwezi Machi mwaka huu, Tanzania ilikuwa mwenyeji wa Kongamano Kubwa la Vyakula Asilia Duniani lililoandaliwa na Shirika la Utalii la Umoja wa Mataifa, ambapo washiriki kutoka kila pembe ya dunia walihudhuria kongamano hilo lililofanyika jijini Arusha.