WAZIRI MKUU MAJALIWA AIKABIDHI CHETI WIZARA YA MALIASILI NA UTALII 
25-06-2025 
WIZARA YA MALIASILI NA UTALII


Waziri Mkuu, Mhe. Kassim Majaliwa (Mb), ameikabidhi Wizara ya Maliasili na Utalii cheti cha ushiriki katika Maonesho ya Wiki ya Utumishi wa Umma, ikiwa ni ishara ya kutambua mchango mkubwa wa wizara hiyo katika kuwahudumia wananchi katika kipindi cha maonesho hayo kwa mwaka wa fedha 2024/25. Akizungumza mara baada ya kupokea cheti hicho jijini Dodoma, Mkurugenzi Msaidizi wa Idara ya Utawala katika wizara hiyo, Bi. Violet Mlinga, amesema cheti hicho kimewapa hamasa mpya ya kuendelea kutoa huduma bora zaidi kwa wananchi, hususan katika nyanja za uhifadhi endelevu wa maliasili na kukuza sekta ya utalii nchini. Katika maonesho hayo yaliyodumu kwa muda wa wiki moja, Wizara ya Maliasili na Utalii imepongezwa kwa kuwa na ushiriki mpana wa idara na taasisi zake mbalimbali, hatua iliyowezesha wananchi wengi kupata huduma, elimu na maelezo ya kina kuhusu uhifadhi wa rasilimali za taifa na vivutio vya utalii.