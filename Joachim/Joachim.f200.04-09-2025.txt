JUHUDI ZA KIMATAIFA KUFIKIA MAKUBALIANO YA KISHERIA KUKOMESHA UCHAFUZI WA PLASTIKI ZAKWAMA 
15 AGOSTI 2025 
UMOJA WA MATAIFA 


Taka za plastiki kwenye pwani ya kisiwa cha Maldives Jitihada za kimataifa za kufikia makubaliano ya kisheria ya kukomesha uchafuzi utokanao na plastiki zimegonga mwamba, baada ya nchi wanachama wa Umoja wa Mataifa waliokutana mjini Geneva, Uswisi kushindwa kufikia muafaka, na hivyo kukubaliana kuendeleza mazungumzo katika tarehe itakayopangwa baadaye. Kauli ya Guterres Katibu Mkuu wa Umoja wa Mataifa, António Guterres, ameeleza masikitiko makubwa kufuatia kushindwa kwa mazungumzo ya kimataifa kufikia makubaliano ya mkataba wa kisheria wa kukomesha uchafuzi wa plastiki, ikiwemo katika mazingira ya baharini. Katika taarifa iliyotolewa New York, Marekani Ijumaa Agosti 15, baada ya kumalizika kwa duru ya mazungumzo, Guterres ametambua “juhudi za dhati” zilizofanywa na mataifa shiriki, lakini akaeleza masikitiko kuwa mchakato huo haukufikia makubaliano. “Ninasikitika sana kwamba, licha ya juhudi za dhati, mazungumzo ya kufikia chombo cha kimataifa cha kisheria kuhusu uchafuzi wa plastiki, ikiwemo katika mazingira ya baharini, yamehitimishwa bila kufikiwa kwa muafaka,” amesema Katibu Mkuu. Licha ya kutokuwepo kwa makubaliano, Guterres ameonesha matumaini, akiwapongeza wanachama kwa dhamira yao ya kuendelea kushiriki katika mchakato huo wa mkataba. Kuna nuru ya hatua chanya Ninakaribisha nia ya dhati ya nchi wanachama ya kuendelea kupambana na uchafuzi wa plastiki na kuendelea kushiriki katika mchakato huu, wakiwa wameungana kwa lengo moja, ili kufanikisha mkataba ambao dunia inauhitaji sana kukabiliana na changamoto hii kubwa kwa binadamu na mazingira,” amesema. Mkataba tarajiwa unalenga kushughulikia mzunguko mzima wa maisha ya plastiki — kuanzia uzalishaji, usanifu, hadi utupaji — kwa lengo la kudhibiti tani milioni 400 za taka za plastiki zinazozalishwa kila mwaka duniani kote. Inger Andersen, Mkurugenzi Mtendaji wa Shirika la Mazingira la Umoja wa Mataifa (UNEP), akitoa maelezo kwa wanahabari kufuatia Kamati ya Majadiliano ya Kiserikali kuhusu uchafuzi wa plastiki mjini Geneva. © UNEP/Florian Fussstetter Mkurugenzi Mtendaji wa UNEP azungumza “Haya yamekuwa majadiliano magumu ya siku 10, dhidi ya hali ngumu ya kisiasa duniani, changamoto za kiuchumi na misukosuko ya ushirikiano wa kimataifa,” amesema Inger Andersen, Mkurugenzi Mtendaji wa Shirika la Mazingira la Umoja wa Mataifa (UNEP). “Hata hivyo, jambo moja limebaki wazi: licha ya changamoto hizi, mataifa yote bado yanataka kuendelea kushiriki kwenye meza ya majadiliano.” Akizungumza na wanahabari mwishoni mwa mazungumzo ya Kamati ya Kimataifa ya Majadiliano, (INC) jijini Geneva, Bi. Andersen amesisitiza kuwa nchi wanachama wameonesha nia ya dhati ya kuendeleza mchakato huo, hata kama wanatofautiana mno kuhusu namna ya kukabiliana na uchafuzi wa plastiki. “Ingawa hatujafikia mkataba tulioukusudia, sisi kama UNEP tutaendelea kupambana na uchafuzi wa plastiki — uchafuzi ulio kwenye maji ya ardhini, kwenye udongo, mito, bahari, na hata kwenye miili yetu,” ameongeza. Watu wanataka mkataba wa kudhibiti plastiki “Watu wanataka mkataba,” ameendelea kusema mkuu huyo wa UNEP, akieleza kuwa bado kuna kazi kubwa mbele kuhakikisha kasi ya majadiliano haipungui ili kufanikisha makubaliano ya kimataifa ya kisheria. Wajumbe kutoka nchi 183 walishiriki, wakithibitisha umuhimu wa mkataba huo uliopendekezwa. Baadhi ya wawakilishi kutoka visiwa vya Pasifiki, wakiwa na maua mazuri kwenye nywele, walishiriki bega kwa bega na washiriki wengine waliokuwa wamechoka baada ya usiku mzima wa majadiliano ya mwisho. Kikao kilichoitwa INC-5.2 (kuendeleza kikao cha awali kilichofanyika Busan, INC-5.1), kilileta zaidi ya washiriki 2,600 katika jengo la Umoja wa Mataifa Geneva, liitwalo Palais des Nations, au Kasri ya Mataifa. Zaidi ya wajumbe 1,400 walikuwa wawakilishi wa serikali, huku takriban watu 1,000 wakiwa waangalizi kutoka mashirika takriban 400. Kikombe cha plastiki kinaelea baharini. © Unsplash/Brian Yurasits Kikombe cha plastiki kinaelea baharini. Sauti za mashirika yasiyo ya kiserikali Kikao pia kilihusisha ushiriki wa jamii ya kiraia — wakiwemo watu wa jamii ya asili, wakusanyaji taka, wasanii, vijana na wanasayansi. Walipaza sauti zao kupitia maandamano, sanaa, mikutano na waandishi wa habari na matukio mbalimbali ndani na nje ya jumba hilo. Lengo kuu la majadiliano lilikuwa kufikia mkataba wa kisheria wa kukomesha uchafuzi wa plastiki, huku masuala tata yakibainishwa kwa maandalizi ya mkutano wa kidiplomasia ujao, kwa mujibu wa UNEP. Mbali na mikutano ya pamoja, makundi manne maalum yaliundwa kushughulikia masuala muhimu kama vile usanifu wa plastiki, kemikali hatarishi, udhibiti wa uzalishaji, masuala ya kifedha na utekelezaji wa sheria. Licha ya juhudi kubwa za mazungumzo, UNEP ilieleza kuwa Kamati ya Majadiliano haikuweza kufikia muafaka kuhusu rasimu ya mkataba uliopendekezwa. Wito wa Mwenyekiti “Mazungumzo kushindwa kufikia lengo tulilojiwekea kunaweza kuleta huzuni au kukatisha tamaa. Lakini haipaswi kutufifisha moyo,” amesema Luis Vayas Valdivieso, Mwenyekiti wa INC. “Badala yake, tunapaswa kujipanga upya, kuimarisha dhamira yetu na kuungana katika nia ya kulinda mazingira na afya za watu wetu.” Mchakato wa INC ulianza Machi 2022 baada ya Baraza la Mazingira la Umoja wa Mataifa kupitisha azimio 5.2 la kuanzisha chombo cha kisheria cha kimataifa cha kukomesha uchafuzi wa plastiki, ikijumuisha mazingira ya baharini. “Tunapomaliza kikao hiki, tunaelewa changamoto zilizo mbele yetu na tunatoka hapa tukiwa na dhamira mpya na ya pamoja ya kuzitatua,” amesema Jyoti Mathur-Filipp, Katibu Mtendaji wa Sekretarieti ya INC. “Sasa maendeleo yanapaswa kuwa wajibu wetu.”