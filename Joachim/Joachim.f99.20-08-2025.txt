Kamishna wa Uhifadhi wa TFS Anahudhuria Ufunguzi wa Kikao Kazi cha Tano cha Serikali Mtandao Arusha 12-02-2025 
TFS 



Arusha, 11 Februari 2025 – Kamishna wa Uhifadhi wa Wakala wa Huduma za Misitu Tanzania (TFS) Prof. Dos Santos Silayo (wa katikati kwenye picha ya kwanza) ahudhuria ufunguzi wa Kikao Kazi cha Tano cha Serikali Mtandao kilichofanyika katika Ukumbi wa Mikutano wa Kimataifa wa Arusha (AICC). Katika mkutano huo, Makamu wa Rais wa Tanzania, Dkt Philip Mpango, alitoa maoni yake kuhusu umuhimu wa mamlaka ya serikali mtandao (e-GA) katika kukamilisha mchakato wa kusanifu na kujenga mfumo mkuu wa ubadilishanaji taarifa ndani ya serikali. Dkt Mpango alisisitiza kwamba ushirikiano huu ni hatua muhimu katika kurahisisha utoaji wa huduma kwa wananchi, kama ilivyoelekezwa na Rais wa Tanzania, Dkt Samia Suluhu Hassan, kwa taasisi za umma ili kuhakikisha mifumo yao inasomana na kubadilishana taarifa kwa ufanisi. Aidha, Dkt Mpango aliongeza kwamba taasisi zote za umma zinapaswa kushirikiana na mamlaka ya serikali mtandao katika hatua zote za ujenzi, ununuzi, usimamizi na uendeshaji wa miundombinu ya TEHAMA. Alionyesha umuhimu wa kuwaelekeza wakuu wote wa taasisi za umma kuzingatia sheria, kanuni, na miongozo inayotolewa na mamlaka husika katika utekelezaji wa shughuli za serikali mtandao. Kwa upande mwingine, Waziri wa Nchi Ofisi ya Rais, Menejimenti ya Utumishi wa Umma na Utawala Bora, George Simbachawene, alionesha furaha yake kwa mafanikio ya e-GA. Alisema, “Dunia ya leo, e-GA ni kiunganishi muhimu katika kupeleka huduma kwa wananchi kwa urahisi. Mfumo huu unalenga kuhakikisha huduma stahiki zinawafikia wananchi haraka na bila vitendo vya rushwa.” Aliongeza kuwa mkutano huu unalenga kuwaleta pamoja wadau wa serikali mtandao kutoka taasisi mbalimbali, mashirika ya umma na sekta binafsi ili kujadili hatua zilizofikiwa katika utekelezaji wa jitihada za serikali mtandao. Mkurugenzi Mkuu wa e-GA, Mhandisi Benedict Ndomba, alishukuru washiriki wote kwa kuwepo na kuonesha kwamba mkutano huu utakuwa na mchango mkubwa katika kuboresha utendaji wa kila siku na maboresho ya mifumo ya e-GA. Kamishna wa Uhifadhi wa TFS, Prof. Dos Santos Silayo, alisisitiza dhamira ya TFS katika kuendelea kuwekeza katika miundombinu ya TEHAMA na rasilimali watu ili kuboresha utendaji na kuongeza tija katika usimamizi endelevu wa misitu. “TFS inajivunia kuwa miongoni mwa taasisi za serikali zinazotumia mifumo ya kisasa kwa ufanisi mkubwa katika uendeshaji wa shughuli zake,” aliongeza.