TANZANIA YASHIRIKI MKUTANO WA KIMATAIFA WA SERA ZA UTALII KOREA KUSINI 
20-06-2025 
WIZARA YA MALIASILI NA UTALII


Naibu Katibu Mkuu wa Wizara ya Maliasili na Utalii anayeshughulikia masuala ya Utalii, Mabula Nkoba, ameongoza ujumbe wa Tanzania kushiriki katika Mkutano wa Ngazi ya Juu wa Sera za Utalii â€“ 2025 (KOPIST High-Level Tourism Policy Forum) unaofanyika Korea Kusini. Mkutano huo umeandaliwa na Wizara ya Michezo, Utamaduni na Utalii ya Korea Kusini kwa kushirikiana na Shirika la Utalii la Korea (KTO), kupitia mpango wa ushirikiano wa KOPIST unaolenga kuendeleza utalii endelevu. Katika mkutano huo, Tanzania ni miongoni mwa nchi 11 kutoka mabara mbalimbali zinazoshiriki mkutano huo kwa lengo la kuimarisha ushirikiano katika sekta ya utalii wa ikolojia na utalii unaozingatia jamii. Katika hotuba yake, Nkoba ameeleza kuwa Tanzania imejaliwa vivutio vya kipekee kama Mlima Kilimanjaro, Hifadhi ya Serengeti, Ngorongoro, Ruaha na visiwa vya Zanzibar, ambavyo vinachangia zaidi ya asilimia 17 ya Pato la Taifa (GDP). Amesisitiza umuhimu wa kushirikisha jamii katika shughuli za utalii na kutoa wito kwa wawekezaji kutoka Korea Kusini kushirikiana na Tanzania katika kuimarisha miundombinu, huduma rafiki kwa mazingira na bidhaa mpya za utalii kama MICE na utalii wa picha. Ujumbe wa Tanzania umeambatana na maofisa kutoka TAWA na TANAPA, ambao pia wanapata fursa ya kujifunza mbinu za kisasa za kukuza utalii wa kidijitali na wa makundi maalum.