UNDP: IWT IMEPUNGUZA UJANGILI KWA 95% NA KUZALISHA FURSA ZA UCHUMI WA KIJANI MIONGONI MWA JAMII 
22-07-2025 
WIZARA YA MALIASILI NA UTALII


Naibu Katibu Mkuu Wizara ya Maliasili na Utalii anayeshughulikia Maliasili Kamishna wa Polisi Benedict Wakulyamba amefungua kikao cha tisa cha kamati endeshi ya mradi wa kupambana na ujangili na biashara haramu ya nyara (IWT). Akizungumza katika ufunguzi wa kikao hicho, kinachofanyika Jijini Arusha, Naibu Katibu Mkuu Wizara ya Maliasili na Utalii anayeshughulikia Maliasili Kamishna wa Polisi Benedict Wakulyamba amesema utekelezaji wa mradi wa IWT umeleta mafanikio katika Nyanja za uboreshaji na utekelezaji wa sheria, ushirikishwaji wa jamii katika masuala ya uhifadhi na kupambana na ujangili na biashara haramu ya nyara na kuijengea jamii uwezo na uelewa wa kushiriki kupambana na ujangili na kuvunja mtandao wa biashara haramu ya nyara. Kamishna Wakulyamba ameongeza kuwa licha ya mafanikio yaliyofikiwa kupitia mradi wa IWT, bado kuna tishio la ujangili kwa wanyamapori na hivyo hatua za makusudi lazima ziendelee kuchukuliwa ili kuendeleza mafanikio yaliyofikiwa ikiwa ni pamoja na kupunguza ujangili hususani wa mnyama tembo, lakini pia kuvunja mnyonyoro na mtandao wa biashara haramu ya nyara ndani na nje ya nchi na kwamba Serikali kwa nia thabiti inaunga mkono jitihada za kutunza na kuendeleza rasilimali ya wanyamapori kwa faida ya vizazi vya sasa na vijavyo. Amewasihi washirika wa maendeleo waliopo nchini nan je ya nchi kuunga mkono jitihada zinazofanywa na Serikali ili kuimarisha jitihada za kupambana na ujangili ikiwa ni pamoja na kutafuta vyanzo vya mapato, uratibu, na uwekezaji wa muda mrefu ili kuendeleza ulinzi wa wanyamapori na urithi wa asili wa Tanzania kwa vizazi vijavyo. Kwa upande wake Mwenyekiti mwenza wa kikao hicho ambae pia ni Mwakilishi mkazi wa Shirika la Maendeleo la Umoja wa Mataifa (UNDP) Bw. Shigeki Komatsubara amesema ameridhishwa na utekelezaji wa mradi huo kwa kuwa haukufanikiwa tu katika kupunguza ujangili kwa asilimia 95 bali umezalisha fursa nyingi katika jamii kwa kushirikiasha vijana na wanawake na kuzalisha wafanyabiashara wadogowadogo ambao waneongeza kipato katika kaya zao na kupunguza umasikini. Ameongeza kuwa uhifadhi endelevu hauwezi kufikiwa bila kuishirikisha kikamilifu jamii iliyo pembezoni mwa hifadhi kutokana na maarifa, ushirikishwaji na uwakilishi wao kwa kuwa ni muhimu katika uhifadhi endelevu ambao umezalisha uchumi wa kijani kutokana na uhifadhi na utalii unaozinufaisha pia jamii zinazoendeleza uhifadhi katika maeneo yao.. Amesisitiza kuendeleza mpango wa ushirikishwaji wa jamii katika uhifadhi ambao unaiwezesha na kuinufaisha jamii asilia na kuhakikisha uhifadhi unakuwa shirikishi hususani kwa wanawake na vijana kutokana na sauti na uongozi wao kuwa ni wa muhimu katika kutafuta masuluhisho na usawa kulingana na mazingira yao.