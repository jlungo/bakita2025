TFS YAPEWA PONGEZI KWA MAFANIKIO YA UHIFADHI NA UTALII IKOLOJIA SAO HILL 
22-07-2025 
WIZARA YA MALIASILI NA UTALII 


Wakala wa Huduma za Misitu Tanzania (TFS) umepongezwa kwa juhudi kubwa zinazofanyika katika uhifadhi wa misitu, ukuzaji wa utalii ikolojia, ufugaji nyuki na ukusanyaji wa mapato ya serikali kupitia Shamba la Miti la Sao Hill, mkoani Iringa. Pongezi hizo zimetolewa na Mkurugenzi wa Idara ya Sera na Mipango katika Wizara ya Maliasili na Utalii, Bw. Abdallah Mvungi, wakati wa ziara ya viongozi mbalimbali wa wizara hiyo waliotembelea maeneo mbalimbali ya Shamba hilo ili kujionea shughuli za uhifadhi na maendeleo ya utalii unaoibukia katika misitu ya asili. Bw. Mvungi aliishukuru Serikali ya Awamu ya Sita inayoongozwa na Rais wa Jamhuri ya Muungano wa Tanzania, Mhe. Dkt. Samia Suluhu Hassan, kwa kuendelea kuiwezesha TFS kutekeleza majukumu yake kwa ufanisi, hususan katika usimamizi wa misitu ya kupandwa na ile ya asili kama inavyoonekana katika mafanikio ya Shamba la Miti Sao Hill. “Kwa kweli TFS imefanya kazi kubwa ya uhifadhi wa misitu huku ikibuni njia mpya za kukuza utalii ikolojia unaotegemea mazingira ya asili kama vile maporomoko ya maji, miinuko ya kuvutia, na wanyamapori waliopo kwenye misitu ya asili,” alisema Bw. Mvungi. Aliongeza kuwa utalii huo pia unahusisha michezo kama mbio za marathoni, baiskeli na magari, hatua inayosaidia kuongeza mapato kupitia vyanzo vipya. Alitoa wito kwa wananchi na wadau wa utalii kutembelea maeneo hayo ili kuchangia maendeleo ya sekta hiyo. Katika hatua nyingine, Bw. Mvungi aliipongeza TFS kwa mkakati wake wa kukabiliana na majanga ya moto kwa kutoa elimu kwa jamii zinazozunguka shamba na kuimarisha uelewa wa namna ya kudhibiti uchomaji moto holela. “Wananchi wanapaswa kufuata maelekezo ya kamati za vijiji kuhusu matumizi sahihi ya misitu ili kuepuka athari za moto,” alisisitiza. Kwa upande wake, Mhifadhi Mkuu wa Shamba la Miti Sao Hill, PCO Tebby Yoramu, alisema mafanikio hayo yanatokana na ushirikiano mzuri kati ya shamba na jamii jirani, hasa kupitia utoaji wa elimu ya uhifadhi na usambazaji wa miche ya miti kwa ajili ya kuhifadhi mazingira.