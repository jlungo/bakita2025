'SIO WAPELELEZI, NI MAMA NA BABA': MTOTO WA WANANDOA WANAOSHIKILIWA IRAN 
11 JULAI 2025 
BBC SWAHILI 


Mtoto wa kiume wa wanandoa wa Uingereza wanaozuiliwa nchini Iran amesema aliangua kilio alipopata habari kuhusu kukamatwa kwao na hajapata tena mawasiliano nao kwa muda wa miezi sita. Craig na Lindsay Foreman walikuwa kwenye safari ya pikipiki kuzunguka ulimwengu wakati walipokamatwa mwezi Januari na baadaye kushtakiwa kwa ujasusi, jambo ambalo familia yao inakanusha. Mtoto wao Joe Bennett aliiambia BBC Breakfast: "Nataka kuwa wazi, wazazi wangu si wapelelezi, hawahusiki na siasa, si wahalifu. Ni Mama na Baba." Ofisi ya Mambo ya Nje, Jumuiya ya Madola na Maendeleo (FCDO), imesema inaendelea kuisaidia familia na kuwasilisha malalamiko moja kwa moja kwa Iran. Bw na Bi Foreman, wote wana umri wa miaka 52 kutoka East Sussex, walikuwa wakiendesha pikipiki kutoka Uhispania hadi Australia walipovuka mpaka na kuingia Iran tarehe 31 Desemba.