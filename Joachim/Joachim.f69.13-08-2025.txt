WADAU WA UFUGAJI NYUKI WAPATIWA MAFUNZO YA KISASA 
12-06-2025 
Wizara ya maliasili na Utalii


Wizara ya Maliasili na Utalii kwa kushirikiana na Halmashauri ya Wilaya ya Itigi kupitia Mradi wa Kuzuia na Kupambana na Ujangili (IWT), imeendesha mafunzo ya ufugaji wa kisasa wa nyuki kwa zaidi ya wafugaji 41 kutoka Jumuiya ya Mwakintaru, mkoani Singida. Mafunzo hayo yamelenga kuboresha ubora na thamani ya mazao yatokanayo na nyuki na kuchangia katika kukuza uchumi wa jamii na taifa kwa ujumla. Akifungua mafunzo hayo Juni 11, 2025, Diwani wa Kata ya Mwamagembe, Mhe. Jonathan Dule, amesema kuwa elimu hiyo itaongeza maarifa kwa wafugaji hao kwa kutumia mbinu za kisasa katika ufugaji na uvunaji wa asali na kuleta msukumo mkubwa wa maendeleo na kuchochea jitihada za kupunguza umasikini katika jamii. Mhe. Dule ameishukuru Serikali ya Awamu ya Sita chini ya uongozi wa Rais Mhe. Dkt. Samia Suluhu Hassan, kwa juhudi za kuendeleza sekta ya ufugaji nyuki kupitia Wizara ya Maliasili na Utalii, hali iliyowavutia wananchi wengi kujiingiza katika ufugaji huo kwa kutambua fursa na faida zake. Kwa upande wake, Ofisa Ufugaji Nyuki kutoka Wizara ya Maliasili na Utalii, Petro Mholage, ambaye alimwakilisha Mkurugenzi wa Idara ya Misitu na Nyuki, amesema mafunzo hayo yanalenga kugusa mnyororo mzima wa thamani wa mazao ya nyuki kuanzia uwekaji wa mizinga, uvunaji, uchakataji wa asali na nta kwa kuzingatia viwango vya ubora na ushindani wa kimataifa. “Tukielekea katika Mkutano Mkuu wa Apimondia 2027, ni muhimu kwa wadau na wananchi kutumia fursa hii kuongeza uzalishaji bora wa mazao ya nyuki. Hii itawawezesha kupata masoko ya kimataifa na kuchangia kulinda na kuhifadhi maliasili zetu kwa maendeleo endelevu ya Taifa,” amesema Mholage. Baadhi ya wanufaika wa mafunzo hayo wameeleza kuwa yamekuwa na manufaa makubwa kwao, kwani yamewaongezea ujuzi na uelewa wa fursa zilizopo kwenye sekta ya ufugaji nyuki na kuahidi kuwa mabalozi wa elimu hiyo kwa jamii inayowazunguka ili kupanua wigo wa uelewa wa shughuli hiyo yenye tija. Zaidi ya wanufaika 2,018 wanatarajiwa kufikiwa na mafunzo hayo kwa awamu ili kuwaandaa ipasavyo kutumia kikamilifu fursa za mkutano wa kimataifa wa wadau wa ufugaji nyuki (Apimondia 2027), ambao Tanzania inatarajiwa kuwa mwenyeji wa mkutano huo mkubwa duniani.