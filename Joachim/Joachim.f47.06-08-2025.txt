MALIASILI KUTOA HUDUMA KIDIJITALI WIKI YA UTUMISHI WA UMMA 
20-06-2025 
WIZARA YA MALIASILI NA UTALII


Wizara ya Maliasili na Utalii kupitia Idara na Taasisi zake imejipanga kuwahudumia wananchi kwa njia ya kidijitali katika maonesho ya Wiki ya Utumishi wa Umma yanayoendelea katika viwanja vya Chinangali Park, jijini Dodoma.Akizungumza kuhusu ushiriki wa Wizara hiyo, Katibu Mkuu wa Wizara hiyo, Dkt. Hassan Abbasi amesema kuwa huduma nyingi zinazotolewa kwenye banda la Wizara hiyo zinaendeshwa kwa mfumo wa kidijitali, hatua inayolenga kuongeza ufanisi, uwazi na uwajibikaji."Idara na Taasisi zetu zimejiandaa vyema kutoa huduma kwa njia ya teknolojia, wananchi wanapata taarifa nyingi kupitia simu zao janja kwa kutumia QR Code, kuhusu uhifadhi, utalii na fursa mbalimbali zilizopo katika sekta hii muhimu,” amesema Dkt. Abbasi. Ameeleza kuwa mkakati wa kuimarisha huduma za kidijitali ni sehemu ya kujibu mahitaji ya watalii wa kisasa na matokeo ya juhudi za Rais Dkt. Samia Suluhu Hassan kupitia filamu za 'The Royal Tour' na 'Amazing Tanzania', ambazo zimeitangaza Tanzania kimataifa.Mbali na huduma hizo, wananchi pia wanapewa elimu ya Tiba Nyuki, taarifa za utafiti kuhusu wanyamapori na misitu, pamoja na fursa za kiuchumi kwenye sekta za malikale, misitu, nyuki, na wanyamapori.Dkt.Abbasi amewahimiza wananchi kujitokeza kwa wingi kupata huduma na maarifa katika banda hilo.Maonesho hayo yameanza Juni 16- 23, 2025, yakiwa na kaulimbiu: “Himiza Matumizi ya Mifumo ya Kidijiti ili Kuongeza Upatikanaji wa Taarifa na Kuchagiza Uwajibikaji.”