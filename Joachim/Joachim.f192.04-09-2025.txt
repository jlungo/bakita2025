TIMU ZA MISAADA BADO ZINAHAHA KUWAFIKIA MANUSURA WA TETEMEKO LA ARDHI AFGHANISTAN: UN 
2 SEPTEMBA 2025 
UMOJA WA MATAIFA 


Wadau wa UNHCR, AREWO, wanatathmini mahitaji ya Waafghanistan walioathiriwa na tetemeko la ardhi lililokumba eneo hilo tarehe 31 Agosti. Wadau wa UNHCR, AREWO, wanatathmini mahitaji ya Waafghanistan walioathiriwa na tetemeko la ardhi lililokumba eneo hilo tarehe 31 Agosti. Msaada wa Kibinadamu Mashariki mwa Afghanistan, wahudumu wa misaada wanaendelea kukimbizana kuwasaidia manusura wa tetemeko kubwa la ardhi lililotokea Jumapili, huku idadi ya vifo ikiendelea kuongezeka, umesema leo Umoja wa Mataifa. Tetemeko hilo lililokuwa na ukubwa wa 6.0 vipimo vya Ritcher tayari limeua watu zaidi ya 800 na kujeruhitakriban 2,000, lakini athari za jumla zinaweza kufikia mamia ya maelfu ya watu kwa mujibu wa afisa mkuu wa kuratibu misaada wa Umoja wa Mataifa kutoka shirika la kuratibu masuala ya kibinadamu na misaada ya dharura la Umoja wa Mataifa nchini humo OCHA, Indrika Ratwatte. Akizungumza kutoka Kabul, Bwana Ratwatte amesema kuwa katika majimbo ya milimani yaliyoathirika zaidi, nyumba nyingi zilitengenezwa kwa matope na mbao. “Ukuta unapoanguka, paa ndilo linalowaangukia watu, linawasababishia kufa au kukosa hewa,” amesema. “Kwa kuwa janga hili lilitokea usiku, kila mtu alikuwa amelala,” ameongeza akieleza kuwa huenda watu wengi wamekwama chini ya vifusi. Timu za IOM zinatathmini uharibifu na kuwasilisha msaada wa kuokoa maisha kwa Waafghanistan wanaohitaji dharura baada ya tetemeko kubwa la ardhi. © IOM Timu za IOM zinatathmini uharibifu na kuwasilisha msaada wa kuokoa maisha kwa Waafghanistan wanaohitaji dharura baada ya tetemeko kubwa la ardhi. Hasara kubwa ya makazi na mifugo Mamia ya maelfu ya watu wanaweza kuathirika, “kwa maana ya nyumba kuharibika, watu kujeruhiwa, vifo, mifugo kupotea na mifumo ya maisha kuangamia,” ameeleza Bwana Ratwatte. Katika saa 24 za kwanza baada ya tetemeko, ufikikaji wa waathirika ulikuwa “mdogo sana kutokana na maporomoko ya ardhi na mawe yaliyochochewa na mitikisiko. Baadhi ya barabara zilikuwa tayari zimefungwa kutokana na maporomoko ya awali yaliyosababishwa na mvua kubwa”.Amesema “Hili limekuwa changamoto kubwa kwetu tunapojaribu kufika sasa hivi kwa waathirika,” amesema Ratwatte, akibainisha kuwa timu 20 za tathmini ya dharura na timu 15 za uhamasishaji tayari zimetumwa, sambamba na ndege za misaada kutoka Kabul hadi Jalalabad, mji mkuu wa jimbo la Nangarhar lililoathirika. Huduma ya Ndege za Kibinadamu za Umoja wa Matyaifa UNHAS zimeratibu safari zaidi kati ya Kabul na Jalalabad kwa ajili ya wafanyakazi na shehena za misaada. Pia, jitihada zinafanywa kurejesha mitandao ya simu iliyoathirika kwani “hakuna mawasiliano kabisa na baadhi ya jamii zilizoathirika. Hata kupeleka helikopta na kutua ni changamoto kubwa,” alisema. Familia Mashariki mwa Afghanistan zimeharibiwa na tetemeko la ardhi lililoikumba eneo hilo tarehe 31 Agosti. © IOM Familia Mashariki mwa Afghanistan zimeharibiwa na tetemeko la ardhi lililoikumba eneo hilo tarehe 31 Agosti. Hatari ya magonjwa Ratwatte amesisitiza umuhimu wa huduma za ulinzi, “ikiwemo msaada wa kisaikolojia kwa waliopoteza familia na wapendwa wao.” Pia ameonya kuwa ni dharura kuondoa miili ya watu na mifugo waliokufa ili kuzuia magonjwa yanayotokana na maji, ambayo yanaweza kuzuka haraka sana.” Miongoni mwa waokoaji wa kwanza waliowasili katika maeneo yaliyoathirika ni Shirika la Msalaba Mwekundu la Afghanistan. Joy Singhal, Kaimu Mkuu wa Ujumbe wa Shirikisho la Msalaba Mwekundu na Hilali Nyekundu (IFRC), amesema kuwa watu zaidi wangeokolewa iwapo barabara zingekuwa rahisi kufikika. “Mara nyingine wafanyakazi na watu wetu wanaojitolea hulazimika kutembea kwa saa nne hadi tano kufika vijiji vya mbali,” amesema. Wakifika “wanalazimika kuwarudisha kwa miguu waathirika na majeruhi hadi mjini na hospitali mbili zilizopo tayari zimelemewa.” Waliobaki kwenye maeneo ya milimani wanahitaji kwa dharura mahema, mabati na blanketi ili kujikinga na baridi. Pia wanahitaji chakula cha moto na msaada wa lishe, amesema Amy Martin, Mkuu wa Ofisi ya OCHA nchini Afghanistan. Ameongeza kuwa “Timu za afya zinazohama zimepelekwa katika wilaya kadhaa lakini ni chache mno”. Vifaa vya kuokoa maisha vinapakiwa na kusafirishwa kutoka UNICEF Global Supply Hub huko Copenhagen nchini Denmark ili kusaidia kukabiliana na dharura kwa tetemeko la ardhi la Afghanistan. © UNICEF/Sofia Visona Vifaa vya kuokoa maisha vinapakiwa na kusafirishwa kutoka UNICEF Global Supply Hub huko Copenhagen nchini Denmark ili kusaidia kukabiliana na dharura kwa tetemeko la ardhi la Afghanistan. Majanga yanayojirudia Kwa muda mrefu Afghanistan imekabiliwa na kile Ratwatte alichokiita “changamoto za kibinadamu za kimfumo”. Nusu ya wakazi wake takribani watu milioni 22.5 wanahitaji msaada, huku ukosefu wa chakula ukizidi kwa sababu ya ukame. Ameongeza kuwa kupunguzwa kwa ufadhili wa misaada tangu mwanzo wa mwaka kumesababisha “mamia ya vituo vya misaada kufungwa”. “Tetemeko hili limekuja wakati ambapo jamii dhaifu zinakabiliwa na misukosuko zaidi,” amesema Ratwatte. Changamoto nyingine kubwa “ni kurejea kwa wakimbizi milioni 2.4 kutoka Iran na Pakistan mwaka 2025, jambo linalozidisha hali ya taabu kwa jamii za wenyeji ambazo tayari zinataabika kuwapokea,” kwa mujibu wa msemaji wa Shirika la Umoja wa Mataifa la kuhudumia wakimbizi UNHCR, Babar Baloch. “Zaidi ya nusu ya hawa ni wale waliolazimishwa kurejeshwa, wamepakiwa kwenye mabasi au vyombo vingine na kuachwa mpakani kurudi nyumbani, jambo ambalo limeongeza shinikizo katika juhudi za msaada,” amesema Baloch. Baadhi ya watu milioni 2.5 waliorejea Afghanistan walilazimika kuondoka Iran na Pakistan kufikia sasa mwaka huu. Wengi waliripotiwa kuwa walikuwa wakielekea katika maeneo yaliyoathiriwa na tetemeko kubwa la ardhi la Jumapili. © UN Women/Sayed Habib Bidell Baadhi ya watu milioni 2.5 waliorejea Afghanistan walilazimika kuondoka Iran na Pakistan kufikia sasa mwaka huu. Wengi waliripotiwa kuwa walikuwa wakielekea katika maeneo yaliyoathiriwa na tetemeko kubwa la ardhi la Jumapili. Wakimbizi wanaorejea nyumbani Aidha, amebainisha kuwa wengi wa wanaorejea wanarudi moja kwa moja katika maeneo yaliyoathirika na tetemeko. Katika hali nyingine “ya kutia wasiwasi, Jumapili ilikuwa mwisho wa muda wa rehema kwa wakimbizi wa Afghanistan waliosajiliwa nchini Pakistan,” na UNHCR inajiandaa kwa “wimbi kubwa zaidi la kurejea kwa wakimbizi siku chache zijazo”. Baloch ameongeza kuwa “Watu hawa ambao tayari hawana rasilimali sasa wanalazimishwa kurudi katika eneo la janga. Tumefika ukomo wa uwezo wa kukabiliana na mishtuko mingi ya kibinadamu nchini humu,” amesisitiza Ratwatte. Amehitimisha kwa kusema “Mpango wa misaada ya kibinadamu wa dola bilioni 2.4 kwa Afghanistan kwa mwaka 2025 umefadhiliwa kwa asilimia 28 pekee, na sasa tumekumbwa na dharura juu ya janga linaloendelea.”