BOT: WATALII WATAENDELEZA KULIPIA KWA FEDHA ZA KIGENI 
12-06-2025 
WIZARA YA MALIASILI NA UTALII


Benki Kuu ya Tanzania (BoT) imesema Kanuni za Matumizi ya Fedha za Kigeni za Mwaka 2025, inaekeleza malipo ya bidhaa na huduma kati ya wakazi na wageni, wakiwemo watalii yanaweza kufanyika kwa kutumia fedha za kigeni. Hayo yamesemwa na Mkurugenzi wa Masoko ya Fedha wa BoT, Emmanuel Akaro hivi karibuni jijini Arusha kwenye maonesho ya Karibu-Kilifair. Akaro amesema hatua hiyo inalenga kuwezesha mazingira rafiki ya kibiashara kwa wageni na urahisi wa miamala katika sekta ya utalii. “Mawakala wa utalii ambao ni wakaazi, wanaruhusiwa kutumia fedha za kigeni kulipia huduma mbalimbali zinazotolewa kwa watalii kutoka nje ya nchi,” amesema Akaro. Mkurugenzi huyo amesema malipo yote kati ya wakaazi lazima yafanyike kwa Shilingi ya Tanzania na ni kosa kwa mtoa huduma yeyote kukataa malipo yanayofanyika kwa kutumia Shilingi ya Tanzania. Akaro amesema kanuni hizo zimetungwa kwa mujibu wa Kifungu cha 26 cha Sheria ya Benki Kuu ya Tanzania ya mwaka 2006, na zimeanza kutumika rasmi kuanzia tarehe 28 Machi 2025. “Tangu kuanza kutumika kwa kanuni hizo, kumekuwa na matokeo chanya ikiwemo kuongezeka kwa ukwasi wa fedha za kigeni. Kwa mfano, miamala ya Dola za Marekani kwenye soko la fedha za kigeni la rejareja nchini imeongezeka kutoka wastani wa dola milioni 40 hadi milioni 69 kwa siku,” amesema. Vilevile, amebainisha kutokana na kuongezeka kwa ukwasi wa fedha za kigeni, thamani ya Shilingi ya Tanzania dhidi ya Dola ya Marekani imeimarika kwa kiwango kikubwa na matarajio ni kwamba itaendelea kuimarika zaidi. “Hii ni kutokana na kuanza kwa msimu wa mapato ya fedha za kigeni, hususan kutoka kwenye sekta kama utalii, kilimo na mauzo ya bidhaa nje ya nchi, ambazo kwa kawaida huingiza fedha nyingi za kigeni katika kipindi hiki,” amesema.
chanzo:mwananchi official