  HOTUBA  YA  MHESHIMIWA  MAMA  MBONIMPAYE  MPANGO,  MKE  WA  MAKAMU  WA  RAIS  WA  JAMHURI  YA  MUUNGANO  WA  TANZANIA  KATIKA  SEMINA  YA  UHAMASISHAJI  WA  SENSA  KWA  WANAWAKE  1000  MKOA  WA  DAR  ES  SALAAM  GOLDEN  MEMORY  CLASSIC  HALL  SINZA,  DAR  ES  SALAAM  22  AGOSTI  2022  Mheshimiwa  Mama  Anna  Makinda,  Ndugu  Lilian  Wassira,  Mkurugenzi  wa  Taasisi  ya  Citizens  Foundation,  Waheshimiwa  Wabunge  wote  mliopo,  Waheshimiwa  Wakuu  wa  Wilaya,  Viongozi  wa  Taasisi  mbalimbali  mliopo,  Wanachama  wa  Taasisi  ya  Citizens  Foundation,  Wageni  waalikwa,  Akina  mama  wenzangu,  Jamhuri  ya  Muungano  wa  Tanzania…  Kina  mama  oyee…  Awali  ya  yote,  naomba  nianze  kwa  kumshukuru  Mwenyezi  Mungu  mwingi  wa  rehema  kwa  kutupa  afya  njema  na  kutuwezesha  kuwa  hapa  leo.  Nawashukuru  sana  uongozi  wa  Taasisi  ya  Citizens  Foundation  kwa  kunialika  hapa  nije  kushiriki  nanyi  katika  semina  hii  muhimu  ya  kuhamasisha  wanawake  wa  Mkoa  wa  Dar  es  Salaam  kuitikia  wito  wa  Serikali  wa  kushiriki  zoezi  la  Sensa  ya  Watu  na  Makazi  ambalo  linatarajia  kufanyika  kesho  tarehe  23  Agosti,  2022.  Aidha,  napenda  pia  kukushukuru  na  kukupongeza  Mama  yetu  Mheshimiwa  Anna  Makinda,  Spika  Mstaafu  ambaye  pia  ni  Kamisaa  wa  Sensa  ya  Watu  na  Makazi  ya  mwaka  huu  2022,  kwa  kazi  nzuri  ambayo  ameifanya  kuhamasisha  Watanzania  wote  kushiriki  katika  zoezi  la  sensa.  Hongera  sana  mama!  Ndugu  Viongozi,  akina  mama  wenzangu,  na  wageni  waalikwa  Ninafurahi  na  kuhamasika  sana  ninapoona  akina  mama  wanakuwa  mstari  wa  mbele  katika  mambo  muhimu  yanayoigusa  jamii  yetu.  Semina  hii  ya  leo  ni  muhimu  sana  kwa  manufaa  yetu  na  familia  zetu  pamoja  na  taifa  kwa  ujumla.  Nasema  hivi  kwa  sababu,  kama  tunavyofahamu,  sisi  wanawake  tunanafasi  kubwa  sana  katika  kuhamasisha  jamii  kutoa  ushirikiano  wa  kutosha  ili  zoezi  la  sensa  lifanikiwe.  Hivyo  naamini  kupitia  semina  hii,  tutaelimishwa  na  kupewa  miongozo  ili  na  sisi  tuweze  kuhamasisha  wengine  katika  maeneo  yetu  tunayoishi  au  kufanyakazi  na  kuchangia  katika  mafanikio  ya  zoezi  hili.  Ndugu  washiriki  Sensa  ya  Watu  na  Makazi  ni  zoezi  la  kitaifa  na  litafanyika  kwa  mujibu  wa  Sheria,  kanuni,  taratibu  na  miongozo  maalum.  Hivyo  naamini  kupitia  semina  hii  tutajifunza  masuala  yote  muhimu  ambayo  yatatuwezesha  na  sisi  kushiriki  kikamilifu  katika  sensa  hii.  Ni  vyema  tufahamu  kuwa,  kupitia  Sensa,  Serikali  inatarajia  kukusanya,  kuchambua,  kutathmini  na  kutambua  takwimu  muhimu  ikiwemo  kujua  idadi  ya  watu  wote  nchini  kwa  umri  na  kwa  jinsi,  mahali  tunapoishi,  hali  ya  elimu,  ajira,  makazi  na  pia  hali  ya  vizazi  na  vifo.  Takwimu  hizi  za  Sensa  ni  msingi  wa  uandaaji  wa  Sera  na  program  mbalimbali  zinazolenga  kuboresha  ustawi  wa  wananchi  na  maendeleo  ya  Taifa  kwa  ujumla.  Aidha,  kwa  kupitia  takwimu  hizi  Serikali  inaweza  kuainisha  mahitaji  ya  wananchi  yakiwemo  makundi  maalum  yenye  mahitaji  maalum.  Hivyo,  nitumie  fursa  hii  kuwasihi  sana,  kuwepo  katika  makazi  yetu  na  kutoa  ushirikiano  wa  kutosha  ambao  ni  pamoja  na  kuwa  tayari  kutoa  taarifa  zenu  kwa  usahihi  ili  kufanikisha  azma  ya  Serikali  ya  kuwa  na  takwimu  sahihi  na  muhimu  kwa  maendeleo  endelevu  ya  Taifa  letu.  Akina  mama  wenzangu;  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  anadhamira  ya  dhati  kuboresha  huduma  za  kijamii  na  hasa  maisha  ya  Watanzania  kwa  ujumla.  Tumeona  Mheshimiwa  Rais  amefanya  jitihada  kubwa  sana  kuboresha  Sekta  ya  Elimu,  Afya,  usafiri  na  usafirishaji,  upatikanaji  wa  nishati  ya  Umeme,  Kilimo,  Viwanda,  huduma  ya  maji  na  uwezeshaji  wa  wananchi  kiuchumi.  Lakini  akina  mama  wenzangu,  ili  kufanikisha  utoaji  sawia  wa  huduma  hizi  zote,  taarifa  zitokanazo  na  Sensa  kwa  watu  wetu  ni  muhimu  sana  katika  kuweka  mipango  na  kugawanya  rasilimali  za  nchi  kwa  maendeleo  ya  Watanzania.  Hivyo,  ni  muhimu  sana  wananchi  kuandaliwa  ili  waweze  kushiriki  zoezi  la  Sensa  kikamilifu.  Naomba  nitoe  rai  kwenu,  baada  ya  semina  hii  hakikisheni  mnatoa  elimu  juu  ya  umuhimu  wa  Sensa,  huku  mkiwapa  wananchi  miongozo  na  utaratibu  utakaowezesha  kufanikisha  zoezi  hili  kwa  ufanisi.  Aidha,  naomba  pia  nitoe  angalizo  kuwa,  kila  mmoja  wetu  anapaswa  kuhesabiwa  mara  moja  tu  kama  sheria  inavyoelekeza.  Naamini,  wananchi  wakiwa  na  uelewa  watatoa  ushirikiano  unaohitajika.  Vilevile,  Mheshimiwa  Rais  Samia  ametuhakikishia  kuwa,  taarifa  zote  zitakazokusanywa  wakati  wa  Sensa  zitakuwa  ni  siri  na  zitatumika  kwa  madhumuni  ya  kitakwimu  tu  na  si  vinginevyo,  hivyo  tusiogope  kutoa  taarifa  sahihi.  Ndugu  Viongozi,  akina  mama  wenzangu,  wageni  waalikwa  Kabla  sijahitimisha  hotuba  yangu,  naomba  nitumie  fursa  hii  kuwapongeza  sana  wanachama  wote  wa  Taasisi  ya  Citizens  Foundation  pamoja  na  wanawake  wengine  wajasiriamali  hapa  nchini  kwa  kuwa  mstari  wa  mbele  katika  kutafuta  fursa  za  kujiletea  maendeleo  na  kujikwamua  kiuchumi.  Kama  mnavyofahamu,  Mheshimiwa  Rais  Samia  ni  kinara  wa  utekelezaji  wa  ajenda  ya  kumkwamua  mwanamke  kiuchumi.  Mheshimiwa  Rais  ameahidi  kuongeza  uwekezaji  katika  program  za  elimu  kama  vile  mafunzo  ya  ufundi  stadi  na  matumizi  wa  teknolojia  kuwaongezea  wasichana  na  wanawake  ujuzi  ili  waweze  kushiriki  katika  shughuli  za  kiuchumi.  Aidha,  katika  bajeti  yake  ya  mwaka  huu  2022/2023,  Serikali  imeelekeza  Serikali  za  Mitaa  kutenga  asimilia  10  ya  mapato  yake  ya  ndani  ili  kutoa  mikopo  isiyo  na  riba  kwa  wanawake,  vijana  na  wenye  ulemavu.  Hali  kadhalika,  kwa  wale  ambao  wanajishughulisha  na  sekta  ya  kilimo,  mabenki  kadhaa  sasa  yameanza  kutoa  mikopo  yenye  riba  nafuu.  Hivyo,  nitoe  rai  kwenu  kuchangamkia  fursa  hizi  ili  tuweze  kufikia  yale  malengo  tuliyojiwekea.  Aidha,  nawaomba  Halmashauri  zetu,  Jukwaa  la  Uwezeshaji  wa  Wanawake  Kiuchumi  chini  ya  Wizara  ya  Maendeleo  ya  Jamii,  Jinsi,  wanawake  na  Makundi  Maalum  kuhakikisha  maono  ya  Mheshimiwa  Rais  yanafanikiwa.  Vilevile  naomba  taasisi  za  fedha  nchini  kuunga  mkono  juhudi  hizi  za  Mheshimiwa  Rais  na  kutanua  wigo  wa  mikopo  na  kutoa  elimu  ya  biashara  kwa  akina  mama  wajasiriamali.  Naomba  pia  nitumie  nafasi  hii  kuwapongeza  sana  Taasisi  ya  Citizens  Foundation  kwa  kuwa  na  program  nzuri  ya  kusaidia  watoto  wanaoishi  kwenye  mazingira  hatarishi  mkiamini  kuwa  Mtoto  ni  Mama.  Nimeguswa  sana,  hivyo  nitumie  nafasi  hii  kuwaomba  akina  mama  wenzangu,  viongozi  wote  mlioko  hapa,  wadau  mbalimbali  wa  maendeleo  na  taasisi  zote  zilizopo  hapa  kusaidia  watoto  wetu  hawa  kutimiza  ndoto  zao.  Jukumu  hili  ni  letu  sote!  Baada  ya  kusema  haya  machache,  naomba  nitamke  rasmi  kuwa  Semina  ya  Uhamasishaji  wa  Sensa  kwa  Wanawake  1000  Mkoa  wa  Dar  es  Salaam,  imefunguliwa  rasmi.  Akina  mama  oyeee…  Sensa…   Asanteni  kwa  kunisikiliza.