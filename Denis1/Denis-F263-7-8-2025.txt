  JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  KWENYE  MAHAFALI  YA  41  YA  CHUO  KIKUU  HURIA  CHA  TANZANIA  UWANJA  WA  FURAHISHA  MWANZA  TAREHE  24  NOVEMBA,  2022  Mheshimiwa  Mizengo  Kayanza  Peter  Pinda,  Waziri  Mkuu  Mstaafu  na  Mkuu  wa  Chuo  Kikuu  Huria  Cha  Tanzania;  Mheshimiwa  Prof.  Adolf  Mkenda  (Mb.),  Waziri  wa  Elimu,  Sayansi  na  Teknolojia;  Mheshimiwa  Lela  Mohamed  Mussa,  Waziri  wa  Elimu  na  Mafunzo  ya  Amali,  Serikali  ya  Mapinduzi  ya  Zanzibar;  Mhe.  Meja  Jenerali  Suleiman  Mungiya  Mzee,  Kaimu  Mkuu  wa  Mkoa  wa  Mwanza;  Prof.  Joseph  Kuzilwa,  Mwenyekiti  wa  Baraza  la  Chuo  Kikuu  Huria  Cha  Tanzania;  Prof.  Elifas  Bisanda,  Makamu  Mkuu  wa  Chuo  Kikuu  Huria  Cha  Tanzania;  Waheshimiwa  Wakuu  wa  Wilaya  wote  mliopo;  Waheshimiwa  Wabunge  na  Viongozi  wa  Vyama  vya  Siasa;  Viongozi  Wote  wa  Serikali  na  Mashirika  ya  Umma  mliopo;  Wajumbe  wa  Baraza  na  SENETI  ya  Chuo  Kikuu  Huria  Cha  Tanzania;  Viongozi  wa  Vyuo  vyote  vya  Elimu  ya  Juu  mliopo  hapa  leo;  Naibu  Makamu  Wakuu  wa  Chuo  Kikuu  Huria  Cha  Tanzania;  Wanajumuiya  ya  Chuo  Kikuu  Huria  Cha  Tanzania;  Wahitimu  wetu  wa  leo  wa  Chuo  Kikuu  Huria  Cha  Tanzania  na  wale  ambao  tayari  mlishahitimu;  Wazazi,  Walezi,  Ndugu,  Jamaa  na  Marafiki  wa  Wahitimu  wetu;  Ndugu  wanahabari;  Wageni  Waalikwa,  Mabibi  na  Mabwana;  Jamhuri  ya  Muungano  wa  Tanzania…  Ninayo  furaha  kubwa  kujumuika  nanyi  leo  kuadhimisha  mahafali  ya  41  ya  Chuo  Kikuu  Huria  cha  Tanzania  Napenda  kutoa  shukrani  kwako  Mheshimiwa  Mizengo  Kayanza  Peter  Pinda,  Waziri  Mkuu  Mstaafu  na  Mkuu  wa  Chuo  Kikuu  Huria  cha  Tanzania  kwa  kunialika  na  kunipa  heshima  ya  kipekee  kuwa  mgeni  rasmi  katika  Mahafali  haya.  Aidha,  napenda  kuwapongeza  viongozi  wote  wa  Chuo  Kikuu  Huria  cha  Tanzania,  wana  taaluma  na  wafanyakazi  wengine  wote  walioshiriki  kuandaa  na  kufanikisha  hafla  hii  ambayo  imefana  kwelikweli.  Hongereni  sana!  Nawaletea  salamu  za  pongezi  kutoka  kwa  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  kwa  wahitimu  wote  ambao  watatunukiwa  vyeti,  stashahada  na  shahada  mbalimbali  kwenye  Mahafali  haya.  Mheshimiwa  Rais  Samia  na  mimi  mwenyewe  tunawapongeza  sana  na  kuwatakia  kila  la  kheri  katika  fani  zenu  na  kuwasihi  mwende  kuchapa  kazi  kwa  bidii,  uzalendo  na  uadilifu  ili  kuijenga  nchi  yetu.  Tunawapongeza  kwa  dhati  kwa  kutambua  kwamba  ninyi  ndiyo  Fahari  ya  Tanzania.  Mheshimiwa  Mkuu  wa  Chuo,  Wanachuo,  Wanataalum,  Wageni  Waalikwa,  Mabibi  na  Mabwana  Hayati  Baba  wa  Taifa,  Mwalimu  Julius  Kambarage  Nyerere,  katika  mchakato  wa  kuanzisha  Chuo  Kikuu  Huria  cha  Tanzania  alisema  yafuatayo,  naomba  kunukuu;  “.  .  inawawezesha  watu  wazima  wengi  waweze  kuendelea  na  elimu  ya  juu  pasipo  kuacha  kazi  zao…Kwa  Nchi  maskini  kama  Tanzania,  hakuna  Taasisi  nyingine  ya  elimu  ya  juu  inayoweza  kuwa  ya  msaada  zaidi  kwa  watu  wetu”  mwisho  wa  kunukuu.  Hii  inaonesha  ni  kwa  kiasi  gani  Hayati  Baba  wa  Taifa  alithamini  sana  elimu  ya  juu  na  aliiona  Taasisi  hii  kuwa  mkombozi  wa  wananchi  wengi  zaidi  hususan  wale  walio  katika  ajira  kupata  elimu  ya  juu  huku  wakiendelea  kufanya  kazi  zao  za  ujenzi  wa  Taifa.  Nafurahi  kuona  kuwa,  Chuo  Kikuu  Huria  cha  Tanzania  kimeendelea  kuhakikisha  maono  ya  Hayati  Mwalimu  Nyerere  yanatimia.  Kupitia  Chuo  hiki  tumeshuhudia  jitihada  kubwa  za  viongozi  wetu  kuhakikisha  wananchi  wanaojiendeleza  wakiwa  kwenye  utumishi  wa  umma  au  wamejiajiri,  na  kundi  la  vijana  waliomaliza  kidato  cha  sita  na  ufaulu  mdogo  na  kuamua  kujiendeleza  kielimu,  wanapata  elimu  ya  chuo  kikuu.  Mengi  yamefanyika  toka  kuanzishwa  kwa  Chuo  hiki,  na  leo  tunashuhudia  idadi  ya  wahitimu  imeongezeka  kutoka  wahitimu  wa  kwanza  8,  mwaka  1999  hadi  kufikia  wahitimu  ,698  mwaka  huu  2022.  Aidha,  takriban  40,000  tayari  wameshahitimu  na  wanaendelea  kulitumikia  Taifa  katika  nyanja  mbalimbali.  Inafurahisha  kuona  kuwa  hata  baadhi  ya  Viongozi  Serikalini  ni  wahitimu  wa  Chuo  hiki.  Aidha,  Mheshimiwa  Waziri  kwenye  hotuba  yake  amenikumbusha  siku  nilipokuwa  mgeni  rasmi  kwenye  hafla  ya  kufunga  na  kukabidhi  zawadi  kwa  washindi  wa  Mashindano  ya  MAKISATU,  ambapo  Chuo  hiki  kilinyakuwa  nafasi  mbili  za  juu  kwenye  mashindano  hayo.  Haya  yote  ni  uthibitisho  thabiti  kuwa  Elimu  ya  Chuo  Kikuu  Huria  mnayotoa  ni  muhimu  sana,  na  ina  mchango  mkubwa  kwenye  maendeleo  ya  nchi  yetu.  Hivyo  Chuo  kina  kila  sababu  ya  kujivunia  mafanikio  haya  ambapo  matunda  yake  yanaonekana  bayana.  Hongereni  sana!  Kadhalika  napenda  nitumie  nafasi  hii  pia  kukipongeza  Chuo  hiki  kwa  kudahili  wanafunzi  kutoka  katika  Nchi  Wanachama  wa  Jumuiya  ya  Afrika  Mashariki.  Huu  ni  uthibitisho  mwingine  kuwa  Chuo  Kikuu  Huria  cha  Tanzania  kinatoa  elimu  bora  inayokubalika  na  kutambulika  kimataifa.  Pongezi  nyingi  sana  kwenu!  Napenda  kusisitiza  muendelee  kupanua  mahusiano  na  nchi  jirani  na  ushirikiano  na  taasisi  nyingine  za  Elimu  ya  Juu  za  ndani  na  nje  ya  nchi  pamoja  na  wadau  husika  wa  sekta  ya  elimu  kwa  maslahi  ya  maendeleo  ya  nchi  yetu.  Mheshimiwa  Mkuu  wa  Chuo,  Wanataaluma,  Wanachuo,  Mabibi  na  Mabwana  Duniani  kote  mifumo  ya  elimu  imeendelea  kubadilika  kutokana  na  mazingira  yaliyopo.  Mabadiliko  haya  katika  sekta  ya  elimu  hayazuiliki  kwa  kuwa  mambo  mapya  yanaibuka  kila  kukicha.  Kwa  sababu  hiyo,  Taasisi  nyingi  za  elimu  duniani  zimeendelea  kubadili  mitaala  na  namna  ya  ufundishaji  ili  kuendana  na  mahitaji  halisi.  Tanzania  kama  nchi  nyingine,  hivi  sasa  inakabiliwa  na  changamoto  mbalimbali  katika  mifumo  yake  ya  utoaji  wa  elimu.  Elimu  tuliyozoea  na  mifumo  yake  kwa  kiasi  kikubwa  haiendani  na  mahitaji  halisi  ya  sasa.  Bado  Vyuo  vyetu  vinalenga  zaidi  kumwandaa  mhitimu  kuajiriwa  kuliko  kujiajiri.  Dhana  hii  inaonekana  wazi  kuwa  haikidhi  kutokana  na  ukweli  kuwa,  hivi  sasa  idadi  ya  wahitimu  imekuwa  kubwa  ikilinganishwa  na  nafasi  za  ajira  katika  sekta  ya  umma  na  binafsi.  Hivyo,  kama  Taifa  hatuna  budi  kujitathmini  upya  ili  tuweze  kumudu  mabadiliko  hayo  katika  sekta  ya  elimu  na  kuandaa  wahitimu  watakaokuwa  na  ushindani  kwenye  soko  la  ajira  katika  sekta  ya  umma,  binafsi  na  kimataifa  na  pia  kuwa  na  uwezo  wa  kujiajiri.  Hayati  Baba  wa  Taifa  Mwalimu  J.K.  Nyerere  kwenye  hotuba  yake  wakati  akitunukiwa  shahada  ya  Udaktari  wa  heshima  ya  Chuo  kikuu  Huria  cha  Tanzania  mwaka  1999  alisema:  “Kama  hatupendi  kuwa  wakataji  kuni  na  watekaji  maji  kwa  wenye  elimu  ya  dunia  hii,  lazima  tuingie  katika  mashindano  hayo  muhimu  ya  elimu  kwa  kuzingatia  mambo  matatu  ambayo  ni  kuifanya  elimu  yetu  iwe  kwa  wote,  elimu  yetu  kuwa  bora  na  elimu  yetu  kuwa  yenye  manufaa.”  Kwa  kauli  hii,  Mwalimu  Nyerere  anatukumbusha  kuwa,  wakati  tunafanya  jitihada  kuhakikisha  elimu  inapatikana  kwa  wote,  ni  lazima  pia  tuhakikishe  elimu  yetu  ina  ubora  stahiki,  inatuwezesha  kuwa  shindani  na  kutuletea  maendeleo  endelevu.  Hivyo,  hatuna  budi  kuhakikisha  elimu  tunayotoa  katika  Vyuo  vyetu,  inaendana  na  mabadiliko  ya  teknolojia  yanayoendelea  kwa  kasi  na  vipaumbele  vyetu  vya  kitaifa  ikiwamo  ujenzi  wa  uchumi  wa  viwanda  na  uchumi  wa  buluu.  Maeneo  mengine  yanayojitokeza  sasa  ni  pamoja  na  uchumi  wa  kidigiti,  nishati  jadidifu,  na  kukabiliana  na  athari  za  mabadiliko  ya  tabianchi.  Kwa  mantiki  hiyo,  Chuo  hiki  pamoja  na  vyuo  vingine  vyote  hapa  nchini  ni  lazima  kujipanga  kutoa  elimu  iliyo  bora  na  hasa  inayolenga  kuwajengea  wahitimu  uwezo  wa  kujiajiri  na  zaidi  sana  kuwa  na  ubunifu  ambao  utawasaidia  kushiriki  katika  fursa  zinazojitokeza  na  kujenga  mihimili  ya  Taifa  kiuchumi  na  kiteknolojia.  Mheshimiwa  Mkuu  wa  Chuo,  Wanachuo,  Wageni  Waalikwa,  Mabibi  na  Mabwana  Ili  Tanzania  iweze  kuwa  nchi  ya  uchumi  wa  kati  inayoongozwa  na  viwanda  ni  lazima  kuwa  na  mifumo  bora  ya  elimu  hususan  elimu  ya  juu.  Hii  ndio  sababu,  moja  ya  malengo  ya  Dira  ya  Maendeleo  ya  Taifa  2025  ni  kuwepo  kwa  jamii  iliyoelimika,  na  inayojifunza  na  kujenga  uchumi  imara  unaoweza  kukabiliana  na  ushindani.  Halikadhalika,  maendeleo  ya  viwanda  hutegemea  sana  nguvukazi  yenye  ujuzi  mahsusi  ambayo  itachangia  katika  kuongeza  thamani  ya  bidhaa  zote  zinazozalishwa  nchini.  Hata  hivyo,  lazima  tujitathmini  kama  kweli  nguvukazi  ya  nchi  yetu  iko  tayari  kushiriki  na  kushindana  katika  soko  la  ajira.  Kwa  kuzingatia  hili,  Serikali  imeendelea  kuwekeza  kwenye  elimu  ya  juu  na  ufundi  stadi  kwa  kuimarisha  miundombinu,  kuongeza  bajeti  kwenye  sekta  hii  kila  mwaka,  na  kuendelea  kuboresha  sera  yetu  ya  elimu.  Pia  Serikali  inaendelea  kupitia  upya  mfumo  wetu  wa  elimu.  Napenda  nitumie  nafasi  hii  kutoa  rai  kwa  wanazuoni  wote  wa  Chuo  Kikuu  Huria  cha  Tanzania  na  vyuo  vingine  vyote  hapa  nchini,  kutumia  weledi  na  utaalamu  wenu  katika  zoezi  hili  la  maboresho  ya  elimu.  Mchakato  huu  unahitaji  ushirikishwaji  wa  hali  ya  juu  wa  kila  sekta  ikiwemo  Vyuo  Vikuu.  Ni  matarajio  yangu  mtajiandaa  kutoa  mawazo  yenu  kwa  uwazi  pale  itakapohitajika  kufanya  hivyo  ili  tuweze  kupata  mfumo  ambao  utakuwa  halisia  kwa  mazingira  ya  sasa.  Aidha,  kwa  kuwa  Chuo  hiki  ni  cha  kimkakati,  Serikali  inakiangalia  kwa  jicho  la  karibu  sana.  Ndio  maana  Chuo  hiki  kimejumuishwa  katika  mradi  unaofadhiliwa  na  Benki  ya  Dunia  ili  kiweze  kuwafikia  wanafunzi  wengi  zaidi.  Kwenye  taarifa  yake,  Mwenyekiti  wa  Baraza  amesema  Chuo  kimewasilisha  andiko  Wizara  ya  Elimu,  Sayansi  na  Teknolojia  linalohusuhu  uanzishwaji  wa  Maabara  za  Sayansi  kwenye  Kanda  Saba  za  Chuo  chini  ya  ufadhili  huu.  Mheshimiwa  Waziri  wa  Elimu,  hakikisha  unafuatilia  andiko  hilo  na  kulifanyia  kazi  mapema  iwezekanavyo.  Na  kwa  upande  wa  Chuo,  ninawahimiza  mhakikishe  mnasimamia  vizuri  mradi  huu  utakapoanza  ili  tuweze  kujikita  zaidi  kwenye  utafiti  na  uvumbuzi.  Mheshimiwa  Mkuu  wa  Chuo,  Pamoja  na  changamoto  zilizopo,  napenda  niwahakikishie  kuwa,  Serikali  imejipanga  kuona  sekta  ya  elimu  inaboreshwa  zaidi  ili  kukidhi  mahitaji  na  kuweza  kuendana  na  jitihada  za  kuleta  maendeleo  endelevu  nchini.  Serikali  itaendelea  kuboresha  mazingira  ya  Vyuo  vyetu  na  kuongeza  idadi  katika  mikoa  yetu  yote  ili  wananchi  zaidi  wapate  fursa  ya  kujiendeleza  kimasomo  na  kupata  elimu  ya  juu.  Nafahamu  kadri  tunavyoendelea  kuongeza  idadi  ya  Vyuo,  changamoto  pia  zinajitokeza.  Mmeeleza  hapa  kati  ya  changamoto  zinazowakabili  ni  pamoja  na  uchache  wa  wanataaluma  wazoefu  wenye  Shahada  za  Uzamivu.  Napenda  niwahakikishie  kuwa,  changamoto  hii  inafanyiwa  kazi  na  Serikali  tayari  imepata  fedha  za  kuwaendeleza  wanataaluma  katika  ngazi  za  uzamili  na  uzamivu.  Hivyo,  nawasihi  wanazuoni  wote  wenye  sifa  kuchangamkia  fursa  hii  pindi  nafasi  zitakapotangazwa.  Kwa  kuzingatia  kuwa  utoaji  wa  elimu  huria  na  masafa  unategemea  mifumo  bora  ya  TEHAMA,  Serikali  ina  mpango  wa  kuhakikisha  Vyuo  vyote  vya  Chuo  Kikuu  Huria  cha  Tanzania  vinaunganishwa  kwenye  mkongo  wa  Mawasiliano  wa  Taifa.  Mheshimiwa  Waziri  umelizungumzia  hili,  lakini  nakuagiza  muongeze  kasi  ya  kuunganisha  vituo  hivi  ili  kupunguza  gharama  za  uendeshaji.  Kutokuwa  na  mifumo  imara  ya  TEHAMA  katika  Vyuo  hivi  kunakinzana  na  dhana  nzima  ya  kutoa  elimu  huria  na  masafa.  Mheshimiwa  Mkuu  wa  Chuo,  Wahitimu  wetu,  Mabibi  na  Mabwana  Ninapohitimisha  hotuba  yangu  napenda  kuwaasa  wahitimu  watakaopokea  vyeti  leo  hii.  Serikali  inatambua  mchango  mkubwa  ambao  umekuwa  ukitolewa  na  Chuo  hiki.  Chuo  kimeendelea  kutoa  wataalam  ambao  wengi  wameingia  kwenye  sekta  mbalimbali  za  uzalishaji  na  huduma  na  kutoa  mchango  muhimu  sana  kwenye  maendeleo  ya  nchi  yetu.  Hata  hivyo,  tunaposherehekea  mahafali  haya  ya  41  inabidi  pia  tuendelee  kujitathmini  kuhusu  hatima  ya  elimu  tuliyopata  na  hasa  tutakavyo  itumia  kuongeza  tija.  Napenda  niwakumbushe  kuwa,  vyeti  mtakavyotunukiwa  ni  tuzo  halali  kwa  jitihada  mlizoonesha  katika  masomo  yenu.  Baada  ya  hapa,  jamii  ya  watanzania  inategemea  kutoka  kwenu  utendaji  bora  Zaidi,  uzalendo,  uadilifu  na  ufanisi  katika  fani  zenu  itakayoakisi  viwango  vilivyoainishwa  kwenye  vyeti  vyenu.  Vilevile,  tunatarajia  muoneshe  ujuzi  wa  hali  juu,  uvumbuzi   ,  ubunifu   ,  na  ujasiriamali     katika  kazi  zetu  na  mazingira  yanayowazunguka.  Nawasisitiza  sana  mkadhihirishe  tuzo  zenu  hizo  katika  utendaji  wenu  wa  kazi  na  maisha  yenu  ya  kila  siku,  iwe  ni  katika  sekta  rasmi  au  sekta  isiyokuwa  rasmi.  Lazima  muoneshe  tofauti  katika  kutafuta  majibu  ya  maswali  mbalimbali  yanayowakabili  Watanzania  katika  jitihada  zao  za  kujiletea  maendeleo.  Vyeti  vyenu  na  shahada  zenu  zisiishie  kwenye  karatasi.  Aidha,  msichoke  kujiendeleza  Zaidi  maana  elimu  haina  mwisho.  Baada  ya  kusema  hayo  naomba  sasa  nimalize  hotuba  yangu  kwa  kuwatakia  kila  la  kheri  wahitimu  wote  mtakaotunukiwa  Shahada  na  Vyeti  katika  mahafali  haya  ya  41  ya  Chuo  Kikuu  Huria  cha  Tanzania.  Mungu  Ibariki  Afrika,  Mungu  Ibariki  Tanzania  Asanteni  Sana  kwa  Kunisikiliza