  HOTUBA YA RAIS WA JAMHURI YA MUUNGANO WA TANZANIA MHESHIMIWA DKT. JOHN POMBE JOSEPH MAGUFULI KATIKA SHEREHE YA UZINDUZI RASMI WA DARAJA LA KIGAMBONI TAREHE 19 APRILI 2019 Mheshimiwa Mhandisi Edwin Ngonyani, Naibu Waziri wa Ujenzi, Mawasiliano na Uchukuzi; Mheshimiwa Angela Kairuki, Waziri wa Nchi, Ofisi ya Rais   Utumishi na Utawala Bora; Mheshimiwa Anthony Mavunde, Naibu Waziri wa Nchi   Ofisi ya Waziri Mkuu anayeshughulikia masuala ya Kazi, Vijana, Ajira na Watu Wenye Ulemavu; Mheshimiwa Paul Makonda, Mkuu wa Mkoa wa Dar es Salaam; Mheshimiwa Dkt. Lu Youqing, Balozi wa Jamhuri ya Watu wa China; Mheshimiwa Mohamed Yassir El Shawaf, Balozi wa Misri; Mheshimiwa Ndugu Ramadhani Madabida, Mwenyekiti wa CCM Mkoa wa Dar es Salaam; Mheshimiwa Prof. Norman Sigala, Mwenyekiti wa Kamati ya Kudumu ya Bunge ya Miundombinu; Waheshimiwa Wajumbe wa Kamati ya Kudumu ya Bunge ya Miundombinu pamoja na Sheria na Katiba; Waheshimiwa Wabunge mliopo; Mstahiki Meya wa Jiji la Dar es Salaam; Makatibu Wakuu mliopo; Wakuu wa Wilaya; Waheshimiwa Madiwani; Viongozi wa Serikali mliopo; Viongozi wa Vyama vya Siasa; Ndugu Wananchi, Mabibi na Mabwana: Kwanza niaze kumshukuru Mwenyezi Mungu kwa kutuwezesha kufika siku hii tukiwa salama. Aidha, napenda kutoa shukrani zangu za dhati kwa Viongozi wa Wizara husika, hususan Waheshimiwa Mawaziri, kwa kunialika kushiriki katika sherehe hii ya kihistoria kwa nchi yetu ya Uzinduzi wa Daraja la Kigamboni. Daraja hili ni la kipekee sio tu hapa nchini bali katika eneo zima la Afrika Mashariki. Nawapongeza waandaaji kwa maandalizi mazuri ya shughuli hii. Hii ni mara yangu ya kwanza nafika katika Wilaya hii mpya ya Kigamboni tangu nimechaguliwa kuwa Rais wa Awamu ya Tano wa Nchi yetu. Nitumie fursa hii kuwashukuru wananchi wa Kigamboni kwa ushindi mkubwa mlionipa. Watu wa Kigamboni mmepata shida sana ya matatizo ya usafiri hadi kufikia baadhi ya wanasiasa kutaka kutumia tatizo hilo kuwa mtaji wao wa kisiasa. Lakini nawashukuru mlisimama imara na kunipa kura nyingi wakati wa uchaguzi. Kwa sababu hiyo, nimefarijika sana leo kuwepo mahali hapa kushuhudia uzinduzi wa daraja hili. Niliwaahidi wakati wa kampeni kuwa sitawaangusha. Napenda kurudia tena leo kuwa sitawaangusha. Kama ilivyo serikali zilizotangulia, lengo la Serikali ya Awamu ya Tano ni kutatua kero za wananchi. Nafahamu kero ni nyingi na bila shaka hazitamalika kwa siku moja. Hata hivyo, naahidi kuwa Serikali ninayoingoza itajitahidi kupunguza kama sio kumaliza kabisa kero mbalimbali zinazowakabili wananchi hivi sasa. Waheshimiwa Viongozi; Ndugu Wananchi; Mabibi na Mabwana; Wazo la kujenga Daraja la Kigamboni liliibuka kwa mara ya kwanza mwaka 1933 wakati huo nchi yetu ikiwa chini ya utawala wa kikoloni wa Uingereza. Hata hivyo, kwa sababu mbalimbali mradi huu haukuweza kutekelezwa. Baada ya nchi yetu kupata uhuru, wazo la ujenzi wa Daraja hili liliibuka upya mwaka 1976 ambapo uamuzi wa kulijenga ulifikiwa. Kutokana na sababu mbalimbali, ikiwemo uhaba wa fedha, ujenzi wa daraja hili haukuanza kama ilivyotarajiwa. Hata hivyo, jambo lililodhahiri ni kwamba katika awamu zote za uongozi wa nchi yetu kulikuwa na nia na jitihada za makusudi za kujenga daraja hili. Mimi nimeifahamu historia hii kwa vile nilikuwa Waziri wa Ujenzi kwa takriban miaka 15. Ndugu Wananchi; Mabibi na Mabwana; Daraja hili ni muhimu sana kwa wakazi wa Kigamboni. Bila shaka, baadhi yetu tunakumbuka kuwa miaka ya nyuma kidogo tumepoteza wapendwa wetu wengi kwa kukosekana kwa usafiri   wa uhakika wa kwenda na kutoka Kigamboni. Watu walilazimika kuvuka kwa mitumbwi, ambayo wakati mwingine ilizama na kuleta maafa makubwa. Baadaye Serikali ilijitahidi kutatua tatizo hilo kwa kununua vivuko. Lakini kutokana na kasi ya maendeleo na kuongezeka kwa idadi ya watu, vivuko hivyo vilishindwa kukidhi mahitaji. Hivyo, daraja hili litasaidia sana kuondoa utegemezi wa kivuko kama njia ya usafiri kwa wakazi wa Kigamboni. Sambamba na kutatua kero ya usafiri kwa wakazi wa Kigamboni, daraja hili kwa sababu, kwa mujibu ya Ramani ya Jiji (Master Plan), Kigamboni ndiko kumepangwa kutekelezwa shughuli mbalimbali za maendeleo ya Jiji la Dar es Salaam, ikiwemo Kituo cha Mabasi yaendayo mikoani. Shughuli hizo zilikwama kutokana na kutokuwepo kwa daraja la kuunganisha upande wa Kigamboni. Hivyo basi, kukamilika kwa daraja hili lenye urefu wa mita 680 na barabara unganishi ya urefu wa kilometa nne, ikiwemo barabara ya kilometa mbili na nusu ambayo tayari imekamilika, litawezesha shughuli za kimaendeleo kuanza kutekelezwa. Aidha, daraja hili litafungua na kutangaza fursa za kiuchumi zilizopo kwenye eneo la Kigamboni, ikiwemo biashara na uwekezaji. Vilevile, daraja litawezesha kuanza ujenzi wa barabara ya kilometa 128 yenye njia sita na barabara za juu tano kutoka Kigamboni hadi Chalinze. Sambamba na shughuli hizo za kiuchumi, daraja hili litaboresha mandhari ya Jiji letu na kulifanya kuwa la kuvutia na la kisasa zaidi. Hivyo basi, nawahimiza wafanyabiashara na wananchi kwa ujumla kutumia ipasavyo fursa za kiuchumi zitakazojitokeza kutokana na kukamilika kwa daraja hili ili kujiletea maendeleo. Ndugu Wananchi; Mabibi na Mabwana; Kazi ya ujenzi wa daraja hili haikuwa rahisi. Ilikuwa ngumu sana. Hivi punde nimewaarifu kuwa wazo la kujenga daraja hili lilikuwepo tangu enzi ya ukoloni. Ujenzi ulipoanza pia tulikumbana na changamoto nyingi. Hivyo basi, nitumie fursa hii, kwa niaba yenu kumshukuru na kumpongeza kwa dhati kabisa Rais Mstaafu wa Awamu ya Nne, Mheshimiwa Jakaya Mrisho Kikwete kwa kuridhia ujenzi wa daraja hili pale alipoweka jiwe la msingi mwezi Septemba 2012. Namshukuru pia kwa kuwa wakati huo mimi nilikuwa ni Waziri wa Ujenzi. Aidha, napenda kutoa shukrani za dhati kwa uongozi mzima wa NSSF, akiwemo aliyekuwa Mkurugenzi Mkuu Dkt. Ramadhani Dau, kwa kukubali kugharamia asilimia 60 ya ujenzi wa daraja hili. Nashukuru pia Kamati ya Ujenzi ikiongozwa na Mtendaji Mkuu wa TANROADS Mhandisi Patrick Mfugale pamoja na Mhandisi Karim Mataka wa NSSF. Wamefanya kazi nzuri na wanastahili pongezi nyingi. Hawa ndio walichora mchoro, kupanga na kusimamia ujenzi wa mradi huu. Kama nilivyosema awali, ujenzi wa daraja ulikuwa na changamoto nyingi. Lakini kwa kushirikiana na wasaidizi wao, wamefanya kazi hii kwa ubora na umahiri mkubwa. Ni kwa sababu hii, nimesikitika kuona vyombo vya habari havikutoa uzito unaostahili kwa tukio hili. Nimehuzunika pia kuona baadhi ya watu wanakosoa kuhusu gharama zilizotumika katika ujenzi wa daraja hili. Watanzania wenzangu, mimi nimekuwa Waziri wa Ujenzi kwa miaka mingi, nafahamu ujenzi wa madaraja makubwa kama haya unatumia fedha nyingi. Wapo pia wanaokosoa kutokamilika kwa kipande kidogo cha barabara ya urefu wa kilometa moja na nusu kinachounganisha daraja hili kwa upande wa kigamboni. Napenda kuwaarifu kuwa ujenzi wake utaanza hivi karibuni kwa kutumia mkandarasi aliyejenga daraja hili. Wito wangu kwa Watanzania wenzangu tuwe na utaratibu na utamaduni wa kupenda na kuthamini vitu vyetu. Tunavyo vitu vingi vya kujivunia. Mathalani, tumejenga madaraja makubwa mengi, ikiwemo Daraja la Mkapa, Daraja la Kikwete pamoja na Daraja la Umoja. Hivyo, hatuna budi kujipongeza. Nitumie fursa hii pia kueleza kuwa hivi karibuni Mheshimiwa Waziri wa Ujenzi alikuja kwangu kuniomba daraja hili tunalolizindua leo kupewa jina langu. Nilikataa. Nilimkatalia kwa sababu daraja hili ni kiunganishi cha jiji la Dar es Salaam. Ninyi nyote mnafahamu katika nchi yetu hii kuna watu walifanya kazi kubwa ya kutuunganisha ili kuondoa tofauti zetu za rangi, dini na kabila. Kwa sababu hiyo, na bila shaka naamini mtaniunga mkono, nashauri Daraja hili lipewe jina la Baba wa Taifa letu, Mwalimu Julius Kambarage Nyerere ili kuenzi mchango wake katika kuwaunganisha Watanzania. Wageni Waalikwa; Mabibi na Mabwana; Daraja hili limejengwa kwa ubia kati ya Serikali na sekta binafsi  Kwa maana hiyo, fedha zilizotumika ni lazima zirudi kwa ajili ya kwenda kutekeleza miradi mingine ya maendeleo. Hivyo, katika kipindi hiki cha mwanzoni, watembea kwa miguu watapita bila malipo yoyote. Lakini kwa waendesha baiskeli, maguta na wenye magari watalazimika kulipa fedha kila watakapovuka kwenye daraja hili. Fedha zitakazopatikana zitatumika kuhudumia daraja hili, ikiwa ni pamoja na kufanya ukarabati wa miundombinu na kuwalipa mishahara watumishi, ambao nimearifiwa kuwa idadi yake itakuwa ni takriban 300. Hivyo basi, niwaombe wahusika, hususan NSSF, kuandaa utaratibu mzuri kwa ajili ya watu kuanza kulipia. Aidha, niwaombe wakazi wa Dar es Salaam kutunza miundombinu ya daraja hili kwa kudumisha usafi ili liweze kudumu kwa muda mrefu. Aidha, viongozi wa Mkoa na NSSF hakikisheni mahali hapa panakuwa na usalama na sio kificho cha vibaka au sehemu ya kufanya biashara. Niwaombe wahusika wengine pia kuhakikisha miundombinu mingine inayohitajika, ikiwemo barabara zinazoungana na daraja hili pamoja na vituo kwa ajili ya abiria, vinajengwa mapema ili wananchi wasihangaike. Waheshimiwa Mawaziri; Wageni Waalikwa; Mabibi na Mabwana; Napenda kuhitimisha hotuba yangu kwa kutoa shukrani zangu tena kwa kualikwa kuwa Mgeni Rasmi kwenye shughuli hii. Aidha, nitumie fursa hii kuwashukuru na kuwapongeza Wakandarasi na Wasimamizi wote wa mradi huu kwa kazi kubwa na nzuri waliyoifanya kutekeleza mradi huu. Kwa kipekee kabisa nawashukuru na kuwapongeza wafanyakazi ambao walijitolea usiku na mchana kufanya kazi na kuhakikisha mradi huu unakamilika kwa wakati. Mwisho lakini sio kwa umuhimu nawapongeza tena wananchi wa Kigamboni kwa uvumilivu mkubwa mliouonesha kusubiria mradi huu. Nawaomba muendelee na uvumilivu huo na kushirikiana na viongozi wenu bila kujali tofauti zenu za kiitikadi ili kujiletea maendeleo. Baada ya kusema hayo, sasa natangaza rasmi kuwa Daraja la Kigamboni limefuguliwa. Mungu libariki Daraja la Kigamboni! Mungu Ibariki Tanzania!  Ahsanteni kwa kunisikiliza  