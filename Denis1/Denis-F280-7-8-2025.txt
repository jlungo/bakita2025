  HOTUBA  YA  KATIBU  MKUU  KIONGOZI,  MHE.  MHANDISI  BALOZI  JOHN  W.  H.  KIJAZI  KUHITIMISHA  MATEMBEZI  YA  WATUMISHI  WA  TAASISI  ZINAZOSIMAMIA  MAADILI,  UWAJIBIKAJI,  UTAWALA  BORA,  HAKI  ZA  BINADAMU  NA  MAPAMBANO  DHIDI  YA  RUSHWA,  TAREHE  3  DESEMBA  2016.  Bw.  Peter  A.  Ilomo,  Katibu  Mkuu,  IKULU;  Bw.  Valentino  Mlowola,  Mkurungenzi  Mkuu  wa  TAKUKURU  na  Mwenyekiti  wa  Kamati  Kuu  ya  Maadhimisho  ya  siku  hii  ya  Maadili  na  Haki  za  Binadamu  Kitaifa;  Wakuu  wa  Taasisi  zinazosimamia  Maadili,  Haki  za  Binadamu,  Uwajibikaji  na  Mapambano  dhidi  ya  Rushwa;  Ndugu  Viongozi  mbalimbali  wa  Serikali;  Wawakilishi  wa  Asasi  za  Kiraia;  Wageni  waalikwa;  Waandishi  wa  Habari;  Mabibi  na  Mabwana;  Habari  za  Asubuhi!  Nianze  kwa  kumshukuru  Mwenyezi  Mungu  kwa  kutujalia  afya  njema  na  kutuwezesha  kushiriki  kwenye  matembezi  haya  muhimu  siku  ya  leo.  Nichukue  fursa  hii  kuwashukuru  Waandaaji  wa  matembezi  haya  kwa  maandalizi  yao  mazuri  na  mwaliko  wa  kushiriki  nanyi.  Hakika  nimefarijika  sana.  Matembezi  haya  ni  muendelezo  wa  Kampeni  ya  Kitaifa  ya  mwezi  mmoja  kuhusu  “Kujenga  na  Kukuza  Maadili,  Haki  za  Binadamu,  Uwajibikaji,  Utawala  Bora  na  Mapambano  dhidi  ya  Rushwa”.  Kampeni  hii  ambayo  uzinduzi  wake  ulifanyika  tarehe  10  Novemba  2016,  imepangwa  kuhitimishwa  siku  ya  kilele  cha  Siku  ya  Maadili  na  Haki  za  Binadamu  nchini,  yaani  tarehe  10  Desemba  2016.  Ndugu  Wananchi;  Matembezi  ya  hiari  tuliyoyafanya  leo  ni  muhimu  sana  kwetu,  kwani  yameimarisha  afya  zetu,  hivyo  kutuweka  katika  hali  nzuri  zaidi  ya  kutekeleza  majukumu  mbalimbali  ya  ujenzi  wa  taifa,  ikiwa  ni  pamoja  na  kuzingatia  maadili  kwa  kiwango  cha  hali  ya  juu.  Wote  tunatambua  kuwa  Taifa  imara  hujengwa  na  wananchi  imara,  wenye  afya  njema.  Kwa  hiyo  wito  wangu  kwetu  sote  ni  kuwa,  tuendeleze  utamaduni  wa  kufanya  mazoezi  kwa  ajili  ya  kuimarisha  afya  zetu  na  kujijengea  uwezo  wa  kukabiliana  na  changamoto  mbalimbali  za  kiafya  na  nyingine  za  kimaisha.  Matembezi  haya  pia  yanaashiria  mshikamano  ambao  unapaswa  kuwepo  miongoni  mwa  Taasisi  zote  zinazoshiriki  katika  mapambano  dhidi  ya  rushwa  nchini.  Mshikamano  huu  haupaswi  kuishia  kwenye  Taasisi  hizi  pekee,  bali  vilevile  Asasi  za  Kiraia  na  Kidini,  Taasisi  za  Elimu,  Wanahabari  na  wananchi  wa  kawaida  wote  ni  wadau  muhimu  katika  mapambano  haya.  Hivyo,  nimefarijika  sana  kuona  matembezi  haya  kwa  mara  ya  kwanza  yamewakutanisha  watumishi  wote  wa  Ofisi  na  Taasisi  zinazosimamia  Maadili,  Uwajibikaji,  Utawala  Bora,  Haki  za  Binadamu  na  Mapambano  dhidi  ya  Rushwa  nchini.  Taasisi  hizo  ni  pamoja  na  Taasisi  ya  Kuzuia  na  Kupambana  na  Rushwa   ;  Ofisi  ya  Rais    Utumishi  na  Utawala  Bora;  Ofisi  ya  Rais    Tume  ya  Utumishi  wa  Umma;  Ofisi  ya  Taifa  ya  Ukaguzi  wa  Hesabu  za  Serikali;  Tume  ya  Haki  za  Binadamu  na  Utawala  Bora;  Mamlaka  ya  Udhibiti  wa  Manunuzi  ya  Umma   ;  na  Sekretarieti  ya  Maadili  ya  Viongozi  wa  Umma.  Naamini  wote  tumepata  fursa  ya  kubadilishana  mawazo  na  kujenga  mahusiano  ya  karibu  wakati  ya  matembezi  haya.  Mahusiano  baina  ya  taasisi  zetu  ni  muhimu  katika  utekelezaji  wa  malengo  yetu  ya  pamoja  kitaifa,  ambayo  ni  kujenga  maadili,  haki  za  binadamu,  uwajibikaji,  utawala  bora  na  kutokomeza  rushwa  na  ufisadi.  Ndugu  wananchi;  Mtakumbuka  kuwa,  tarehe  9  Desemba  kila  mwaka  Nchi  Wanachama  wa  Umoja  wa  Mataifa     huadhimisha  Siku  ya  Kimataifa  ya  Kuzuia  na  Kupambana  na  Rushwa  (International  AntiCorruption  Day).  Nchi  Wanachama  ni  zile  zilizosaini  na  kuridhia  Mapatano  ya  Umoja  wa  Mataifa  ya  mwaka  2003  ya  Kuzuia  na  Kupambana  na  Rushwa  ya  mwaka  2003.  Mapatano  haya  yalisainiwa  tarehe  9  Desemba,  2003  huko  Merida,  Mexico  na  yalianza  kutumika  rasmi  kisheria  kuanzia  tarehe  14  Disemba,  2005  baada  ya  kuridhiwa  na  nchi  zaidi  ya  30.  Tanzania  iliridhia  Mapatano  haya  tarehe  25  Mei,  2005.  Hii  yote  ni  katika  kudumisha  uumini  wa  nchi  yetu  katika  falsafa  ya  Uwazi,  Uwajibikaji,  Haki  za  Binadamu  na  Utawala  Bora  ambavyo  vimedumu  tangu  kuzaliwa  kwa  Taifa  huru  la  Tanzania.  Tangu  iridhie  mapatano  hayo,  Tanzania  imekuwa  ikiungana  na  nchi  nyingine  zilizoridhia  na  kuadhimisha  siku  hii.  Hata  hivyo,  maadhimisho  hayo  yamekuwa  yakifanyika  tarehe  10  Desemba  ya  kila  mwaka  na  kutambulika  kama  “Siku  ya  Maadili  Kitaifa”,  badala  ya  tarehe  9  Disemba,  kwani  ni  siku  ambayo  imetengwa  mahsusi  kwa  ajili  ya  maadhimisho  ya  Siku  ya  Uhuru  wa  Tanzania  Ndugu  wananchi;  Tanzania  pia  inaunga  mkono,  “Tamko  la  Kimataifa  kuhusu  Haki  za  Binadamu  (Universal  Declaration  on  Human  Rights)”  lililopitishwa  na  Baraza  Kuu  la  Umoja  wa  Mataifa  mnamo  mwaka  1948.  Kufuatia  tamko  hilo,  ambalo  limetafsiriwa  katika  Mikataba  ya  Kimataifa  na  Katiba  za  nchi  mbalimbali  ikiwemo  Tanzania,  tarehe  10  Disemba  ya  kila  mwaka,  Nchi  Wanachama  wa  Umoja  wa  Mataifa  huadhimisha  “Siku  ya  Haki  za  Binadamu.”  Kauli  mbiu  ya  maadhimisho  ya  siku  hiyo  kwa  mwaka  huu  ni  “Stand  up  for  someone’s  rights  today”,  ikiweka  msisitizo  kuwa  kila  mmoja  wetu  anayo  haki  na  wajibu  wa  kulinda,  kutetea  na  kutoathiri  upatikanaji  wa  haki  kwa  wengine.  Serikali  ya  Tanzania  itaendelea  kuhakikisha  kuwa  wananchi  wote,  bila  kujali  itikadi  zao,  dini  zao  ama  uwezo  wao  kiuchumi,  kielimu  n.k.  wanafaidi  haki  za  msingi  kwa  mujibu  wa  Katiba  ya  Jamhuri  ya  Muungano  wa  Tanzania.  Ndugu  wananchi;  Madhumuni  ya  Tanzania  kushiriki  katika  kuadhimisha  Siku  ya  Maadili  na  Haki  za  Binadamu  ni  kuliwezesha  Taifa  letu  kuudhihirishia  ulimwengu  dhamira  yake  ya  dhati  ya  kusimamia  kwa  vitendo  dhana  na  misingi  ya  uadilifu,  haki  za  binadamu,  utawala  bora,  uwajibikaji,  mapambano  dhidi  ya  rushwa,  kuimarisha  nidhamu  katika  Utumishi  wa  Umma  na  kuongeza  kasi  ya  maendeleo  kwa  Taifa  letu.  Madhumuni  mengine  ni  kuikumbusha  na  kuihamasisha  jamii  nzima  kujua  haki  zao  na  wajibu  wao  kama  raia;  na  kuwaunganisha  wananchi  wote  kukusanya  nguvu  zao  pamoja  ili  kuhakikisha  kuwa  wanapambana  na  kukabiliana  na  changamoto  mbalimbali  za  Maadili,  Rushwa  na  Haki  za  Binadamu  zilizopo.  Makundi  haya  ni  pamoja  na  Viongozi  wa  Serikali  na  Siasa,  Watumishi  wa  Umma,  Vyombo  vya  Habari,  Taasisi  za  Dini,  Asasi  za  Kiraia  na  Wananchi  kwa  ujumla.  Ndugu  wananchi;  Kwa  kuwa  suala  la  maadili  ni  mtambuka  na  linamgusa  kila  mtu,  ninatoa  wito  kwa  Taasisi  zote  za  Umma,  Sekta  Binafsi  na  makundi  mbalimbali  katika  jamii  kuwa  chachu  ya  kuliwezesha  Taifa  letu  kutekeleza  na  kusimamia  kwa  vitendo  dhana  ya  Uwajibikaji,  Uadilifu,  Haki  za  Binadamu,  Utawala  Bora,  na  Mapambano  Dhidi  ya  Rushwa.  Ikumbukwe  pia,  kwamba  maadili  ni  pamoja  na  kujali  haki  za  watu  wengine.  Maadili  yana  umuhimu  mkubwa  katika  utawala  na  maendeleo  ya  nchi,  kwani  huleta  matokeo  chanya.  Baadhi  ya  matokeo  hayo  ni  pamoja  na:  )  Kusaidia  kujenga  imani  ya  wananchi  kwa  Viongozi  na  Serikali  kwa  ujumla;  )  Kusaidia  kuhakikisha  kuwa  rasilimali  za  umma  zinatumika  kwa  maslahi  ya  wote;  )  Kusaidia  kuongeza  tija  na  thamani  ya  huduma  zinazotolewa  na  Serikali;  )  Kusaidia  kudhibiti  mianya  ya  vitendo  vya  rushwa;  )  Kusaidia  kujenga  ujasiri  wa  kusimamia  sheria,  kanuni  na  taratibu  za  utumishi  wa  umma;  )  Kuwezesha  wananchi,  Viongozi  na  Watumishi  wa  Umma  kutoa  mchango  mkubwa  na  wa  haraka  katika  utekelezaji  wa  maendeleo  ya  nchi;  )  Kuepusha  utata  wa  maamuzi  au  mgongano  wa  maslahi;  )  kuwezesha  kuweka  mazingira  chanya  ya  uwekezaji;  )  Kujenga  na  kudumisha  amani,  utulivu,  kuheshimiana  na  umoja  wa  kitaifa;  na  )  Kuondoa  hulka  ya  ubinafsi  kwa  Viongozi  na  Watumishi  wa  Umma  na  wananchi  kwa  ujumla.  Ndugu  Wananchi,  Napenda  nizungumzie  suala  la  Hulka  ya  Ubinafsi  ambalo  linachangia  kwa  kiasi  kikubwa  katika  vitendo  vya  rushwa  na  ufisadi.  Ipo  mifano  ya  sehemu  ambazo  rushwa  imekithiri  kutoka  katika  ngazi  ya  juu  kabisa  ya  Taasisi  hadi  ile  ya  chini,  kwa  sababu  ya  ubinafsi  na  uroho  wa  watendaji.  Mtumishi  wa  Chini  anakula  rushwa  kwa  vile  mkubwa  wake  anafanya  hivyo.  Kadhalika  mkubwa  hawezi  kumsimamia  mdogo  kama  Sheria  ya  Maadili  inavyomtaka  kwa  kuwa  yeye  mwenyewe  mikono  yake  si  misafi.  Matokeo  yake  hata  awe  na  mali  nyingi  kupindukia,  bado  ataendelea  kula  rushwa  bila  kikomo.  Ndio  maana  Serikali  ya  Awamu  ya  Tano  imedhamiria  kwa  dhati  kabisa  kupambana  na  rushwa  za  kila  aina  kwa  lengo  la  kujenga  jamii  yenye  maadili  na  inayochukia  vitendo  vya  rushwa  na  ufisadi.  Jitihada  za  serikali  ni  kuondokana  na  Hulka  ya  Ubinafsi  na  Uroho  na  badala  yake  kujenga  utamaduni  na  tabia  ya  kujitolea  (What  can  I  give  spirit)  katika  jamii  yetu.  Mifano  ya  utekelezaji  wa  jambo  hili  ipo  mingi,  lakini  ulio  dhahiri  ni  wa  Kampeni  ya  kuchangia  madawati,  ambayo  imefanyika  kwa  ufanisi  mkubwa  nchini  kote.  Naamini  kuwa  tukiendeleza  utamaduni  huo  wa  kizalendo,  nchi  yetu  itapiga  hatua  kubwa  zaidi  na  kwa  kasi.  Ndugu  wananchi;  Kwa  kumalizia,  ninatoa  pia  wito  kwa  waandishi  wa  habari  na  vyombo  vya  habari  kwa  ujumla  kuendelea  kuonyesha  uzalendo  katika  kipindi  chote  cha  kampeni  hii,  kwa  kuielimisha  jamii  kuhusu  “Kujenga  na  Kukuza  Maadili,  Haki  za  Binadamu,  Uwajibikaji,  Utawala  Bora  na  Mapambano  dhidi  ya  Rushwa”.  Tunawaomba  mzidi  kutumia  taaluma  zenu  na  vyombo  vyenu  kuwahabarisha  na  kuwahamasisha  wanajamii  juu  ya  yale  yatakayokuwa  yanafanyika  katika  kipindi  hiki  cha  kampeni,  pamoja  na  kutoa  elimu  kwa  umma  juu  ya  umuhimu  wa  kuimarisha  mapambano  dhidi  ya  rushwa  na  kuzingatia  misingi  ya  uadilifu,  haki  za  binadamu,  uwajibikaji  na  utawala  bora  katika  maisha  yao  ya  kila  siku.  Nazishukuru  tena  Taasisi  zote  zilizoandaa  Kampeni  hii  kwa  kunipa  nafasi  ya  kushiriki  katika  matembezi  haya  kama  sehemu  ya  maadhimisho  ya  Siku  ya  Maadili  na  Haki  za  Binadamu.  Nawaomba  muendelee  kushiriki  kwa  vitendo  katika  kampeni  mliyoianzisha,  na  ushirikiano  huu  uendelezwe  ili  kufanikisha  malengo  yenu  na  hivyo  kuwezesha  Taifa  kunufaika  na  utendaji  wenu  katika  maeneo  yenu  ya  kazi.  Mungu  Ibariki  Tanzania,  Mungu  Ibariki  Serikali  yetu,  Ahsanteni  kwa  Kunisikiliza.