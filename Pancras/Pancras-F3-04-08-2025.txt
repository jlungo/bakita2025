HABARI 
WATANZANIA MIOYO KWATU TAIFA STARS IKIICHAPA BURKINA FASO 
03rd Aug, 2025 


Katika mchezo wa kusisimua uliopigwa usiku huu kwenye Uwanja wa Benjamin Mkapa, jijini Dar es Salaam, Timu ya Taifa ya Tanzania (Taifa Stars) ilikabiliana vikali na timu ya Burkina Faso, Ikiwa ni mechi ya kwanza ya ufunguzi wa mashindano ya CHAN 2024, ambapo Tanzania imeibuka kidedea kwa kuipiga Burkina Faso kipigo cha Goli 2 - 0, yakiwa ni magoli ya kwanza katika michuano hiyo. Waziri Mkuu wa Jamhuri ya Muungano wa Tanzania, Mhe. Kassim Majaliwa, ndiye mgeni wa heshima katika ufunguzi huu ambao pia umehudhuriwa na Rais wa CAF, Bw. Patrice Motsepe, akishuhudia timu hizo zikimenyana katika uwanja huo. Mashabiki wameujaza uwanja mapema kwa hamasa kubwa, wakipeperusha bendera za Taifa huku wakionyesha imani kubwa kwa kikosi cha kocha Hemed Suleiman (Morocco), kilichokuwa na dhamira ya kupata matokeo mazuri nyumbani. Magoli hayo mawili yamefungwa na Abdul Suleimani, baada ya Taifa Stars kupata mkwaju wa penati kutokana na madhila waliyoyafanya wapinzani wao Burkina Faso, huku goli la pili likifungwa na Mohamed Hussein, dakika ya 74. Hata hivyo kukamilika kwa mechi kati ya Tanzania na Burkina Faso sio mwisho wa burudani kwa usiku huu, bali burudani hizo zinaendelea kwenye Tamasha la CHAN SINGELI katika uwanja huo ambapo halitakuwa na kiingilio.