 Rudi kwenye nyenzo na machapisho ya Kiswahili Pale ambapo Wanawake hawana Daktari HealthWiki > Pale ambapo Wanawake hawana Daktari > Sura ya 1: Afya ya wanawake ni suala la jamii > Wanawake wapo katika hatari kubwa zaidi ya magonjwa na afya duni Wanawake wapo katika hatari kubwa zaidi ya magonjwa na afya duni Katika sura hii: Kwa sababu mwili wa mwanamke ni tofauti na mwili wa mwanaume, na kwa sababu ya tofauti za msingi kati ya wanaume na wanawake, wanawake wanakabiliwa na hatari kubwa zaidi ya maradhi na afya duni. Yafuatayo ni baadhi ya matatizo ya afya yanayowaathiri wanawake zaidi: Ukosefu wa lishe ya kutosha unaweza kumfanya msichana asikue vizuri na kusababisha matatizo makubwa ya afya. Lishe duni Lishe duni ndio tatizo kuu linalokwaza afya za wanawake katika nchi maskini. Kuanzia utotoni, mara nyingi msichana anapewa chakula kidogo kuliko mvulana. Matokeo yake, anaweza kukua polepole sana na mifupa yake inaweza isikue vizuri (jambo ambalo baadaye linaweza kusababisha matatizo wakati wa kujifungua). Tatizo huwa kubwa zaidi anapoingia umri wa kuzaa kwa sababu mahitaji yake ya lishe huongezeka kadri kazi zake zinavyongezeka, anapoanza kupata hedhi, kubeba mamba na kunyonyesha. Bila ya lishe bora, afya yake inaweza kuanza kudorora, pamoja na kukumbwa na uchovu, mwili kukosa nguvu, na upungufu wa damu. Iwapo mwanamke ambaye tayari an utapiamlo atabeba mimba, anakabiliwa na hatari zaidi wakati wa kujifungua kama vile kutokwa na damu nyingi, maambukizo au kuzaa mtoto mdogo mno. Wanawake wakiongea Mfanyakazi wa afya aliniambia natakiwa kunywa maziwa na kula mboga za majani kwa wingi. Lakini huwa natenga maziwa yote kwa ajili ya mume wangu na mtoto wangu wa kiume, na hatuna pesa za kununua mboga za majani. Afya ya mwanamke haiwezi kutenganishwa na hadhi yake kijamii. Wanawake wengi wa vijijini huko India, hunywa maziwa kidogo kuliko waume zao na vijana wa kiume, na huwa wanakula baada ya wanaume kuhudumiwa. Jambo hili kwa kawaida huwaachia wanawake milo midogo na pia linaelezea jinsi gani wanavyothaminiwa CHETNA, Ahmedabad, India Matatizo ya afya ya uzazi Magonjwa yaenezwayo kwa ngono (STDs), vikiwemoVVU na UKIMWI. Kimaumbile mwanamke yupo kwenye hatari kubwa zaidi ya kupata maambukizo ya ngono na VVU kuliko mwanaume. Hii ni kwa sababu mbegu za mwanaume hubakia ndani ya mwili wa mwanamke na vijidudu vilivyomo vinaweza kupenya ute laini ukeni na kuingia kwenye damu. Na kwa vile mara nyingi mwanamke haoneshi dalili za maambukizo, anaweza asipate matibabu. Kwa vile wanawake mara nyingi hulazimika kufanya ngono bila ya ridhaa yao, maambukizi kupitia ngono ni suala la kijamii. Lakini tatizo hasa ni la kijamii. Mara nyingi wanawake hawana uwezo wa maamuzi kuhusu mahusiano ya kingono na hawawezi kukataa ngono isiyo salama. Matokeo yake, mamilioni ya wanawake hupata maambukizo kwa njia ya ngono kila mwaka na zaidi ya milioni 17 tayari wana VVU. Bila ya kupatiwa matibabu, maambukizo ya ngono (STDs) huweza kusababisha maumivu makali kiasi cha kushindwa kufanya kazi, magonjwa ya nyonga (PID), ugumba, matatizo wakati wa kujifungua na ongezeko la hatari ya saratani ya shingo ya kizazi. VVU visipotibiwa husababisha UKIMWI na hatimaye kifo. mwanamke mjamzito akiwa na watoto wengine 6 Mimba za mara kwa mara Sehemu nyingi duniani, theluthi moja hadi nusu ya wasichana hujikuta wamekuwa wamama kabla ya kufikisha umri wa miaka 20. Bila uzazi wa mpango, wengi wao hawawezi kupata muda wa kupumzika kati ya uzao mmoja na mwingine ili kujenga afya zao. Hili linamweka mwanamke katika matatizo makubwa ya kiafya na matatizo mengine wakati wa ujauzito na kujifungua. Kuzaa mara kwa mara pia humaanisha kwamba anao uwezo mdogo kujikimu, kujipatia elimu na kujifunza stadi za kumsaidia katika maisha yake. Kila dakika, mwanamke mmoja hufariki kutokana na tatizo linalohusiana na ujauzito. Matatizo kuanzia ubebaji mimba hadi kujifungua Miaka 40 iliyopita, idadi ya vifo vya watoto imepungua kwa kiasi kikubwa. Hata hivyo idadi ya wanawake wanaokufa kutokana na mimba na kujifungua bado haijapungua . Kila dakika moja, mwanamke mmoja hufa kutokana na tatizo linalohusiana na ujauzito. Na kwa mwanamke moja ambaye anafariki wakati wa kujifungua, wanawake 20 hupata matatizo ya afya ya kudumu kutokana na majeraha makali na maambukizo. Hii inamaanisha kwamba baada ya muda, takribani robo ya wanawake wote wanaoishi katika nchi maskini wataathirika zaidi kutokana na matatizo yanaohusiana na ujauzito na kujifungua. Kila mwaka wanawake 70,000 hufariki kutokana na utoaji mimba usio salama. Utoaji mimba usio salama Mwanamke anapojaribu kutoa mimba kwa njia isiyo salama anakuwa anahatarisha maisha yake. Lakini kila siku takribani wanawake na wasichana 60,000 hujaribu kutoa mimba kwa njia zisizo salama kwa sababu hawana njia nyingine iliyo salama. Wengi hubakia bila uwezo wa kupata watoto tena, au na maumivu makali ya kudumu, maambukizo na matatizo mengine ya afya. Ukeketaji Kitendo katili cha ukeketaji, ambapo baadhi ya sehemu au sehemu yote ya uke wa msichana hukatwa na kuondolewa, husababisha matatizo makubwa ya afya. Matatizo haya ni pamoja na maambukizo kwenye nyonga na kwenye njia ya mkojo, matatizo ya kingono na kihisia, na matatizo wakati wa kujifungua. Licha ya matatizo haya, bado ukeketaji unaendelea kwa kiasi kikubwa. Kila mwaka takribani wasichana milioni 2 hukeketwa, wengi wao kutoka Afrika lakini pia Mashariki ya Kati na Asia. Wanaume na wanawake hupata magonjwa mengi yanayofanana, lakini wanawake huweza kuathirika tofauti. Matatizo ya kiafya kwa ujumla Wanawake wako katika hatari kubwa ya kuathiriwa na baadhi ya matatizo ya afya kuliko wanaume kutokana na kazi wanazofanya, lishe duni, au kwa sababu ya kuchoka sana. Ugonjwa unaweza pia kusababisha madhara tofauti kwa mwanamke ikilinganishwa na mwanaume. Kwa mfano, mwanamke anayeugua ugonjwa unaodhoofisha mwili wake, au kuharibu umbile au sura yake unaweza kusababisha akataliwe na mumewe. Wanawake wanapougua, huwa na uwezekano mdogo kutafuta na kupata tiba hadi pale wanapozidiwa. Kwa mfano, ugonjwa wa kifua kikuu (TB) huwaambukiza wanaume na vile vile wanawake, lakini ni wanawake wachache kuliko wanaume wanaopata matibabu. Takribani wanawake 3000 hufa kila siku kutokana na ugonjwa wa kifua kikuu (TB) kwa uchache theluthi moja   ya hao hawakupata tiba sahihi, au hata hawakujua kamwe iwapo walikuwa na ugonjwa huo. Matatizo mengine ya afya ambayo zamani yaliwaathiri zaidi wanaume sasa yamekuwa hatari kwa wanawake pia. Kwa mfano, wanawake wengi wanaathirika sana kutokana na uvutaji wa sigara au matumizi ya pombe kupita kiasi. Mwanamke hukumbana na hatari ya afya akiwa kazini kwake, ndani na nje ya nyumbani kwake. Kufanya kazi saa nyingi na kazi nyingi hudhoofisha miili yao kiasi cha kushindwa kupambana na magonjwa. mwanamke akifanya kazi kwenye shamba la mpunga Madhara kazini Wanawake hukabiliana na matatizo ya afya kila siku kutokana na kazi wanazofanya. Wakiwa nyumbani, magonjwa ya mapafu kutokana na moshi au kuungua kwa moto ya kupikia, ni mambo ya kawaida kiasi kwamba huchukuliwa kuwa matatizo makuu yanayohusiana na kazi ya wanawake. Magonjwa yanayoambukizwa kupitia maji nayo yanaonekana ya kawaida kwa sababu ya muda mwingi wanawake wanaotumia kufua nguo, kukinga/kuteka maji au kusimama ndani ya maji wakati wa kilimo. Mamilioni ya wanawake wanaofanya kazi mbali na nyumbani huathirika kutokana na matatizo ya afya kwa sababu ya mazingira yasiyo salama sehemu za kazi. Na wanaporudi nyumbani kutoka kazini, hulazimika kuendelea kufanya kazi nyumbani, na hivyo huishia kufanya kazi mara mbili tofauti na wanaume. Jambo hili husababisha uchovu zaidi na hatari ya magonjwa. Matatizo ya kiakili yanaweza kufikia hali tete kama yalivyo matatizo mengine ya afya. Matatizo ya afya ya akili Wanawake na wanaume wanakaribia kuwa na kiwango sawa cha hatari ya kuwa na matatizo ya akili. Hata hivyo, msongo mkubwa wa mawazo huwaathiri wanawake wengi zaidi kuliko wanaume. Mara nyingi huwaathiri wanawake maskini, ambao wamekumbwa na upotevu mkubwa kimaisha, au vurugu, au wale ambao jamii zao zimeharibiwa au kukumbwa na mabadiliko makubwa. Lakini wanawake wanaokumbwa na tatizo lolote la kiakili wana uwezekano mdogo wa kupata msaada ikilinganishwa na wanaume. Mara nyingi wanawake wanapofanyiwa vitendo vya ukatili, huwa ni kutoka kwa wanaume wanaowajua. Lakini mara nyingi vitendo hivyo vya ukatili dhidi ya wanawake haviripotiwi, na ni mara chache wanaume husika kuadhibiwa. mwanaume akimpiga mwanamke wakati watoto 2 kwa woga mkubwa wakiangalia Ukatili wa kijinsia Mara nyingi ukatili wa kijinsia hauchukuliwi kama tatizo la kiafya. Lakini ukatili wa kijinsia unaweza kusababisha majeraha makubwa, matatizo ya afya ya akili, ulemavu na hata kifo. Wasichana wengi hufanyiwa ukatili wa kingono na wanafamilia au hata rafiki zao. Wanawake wengi hulazimishwa kufanya ngono au hata kufanyiwa ukatili wa kimwili na wapenzi wao. Vitendo vya ubakaji na ukatili wa kijinsia kwa jumla vimekuwa mambo ya kawaida wakati wa vita. Ingawa aina hizi za ukatili wa kijinsia hutokea karibu sehemu zote duniani, mara nyingi vitendo vya ukatili dhidi ya wanawake haviripotiwi na hatua zinazostahili kuchukuliwa. Hii ni kwa sababu polisi na wengine huwalaumu wanawake badala ya wanaume kwa kusababisha vitendo hivyo. Jinsi wanawake wanavyolazimishwa kuingia maisha yenye afya duni matatizo yote 3 yanaweza kuchangia afya duni ya mwanamkeIngawa siyo wanawake wote wanaoathiriwa na matatizo ya afya yaliyoelezwa hapo juu, lakini wengi huathiriwa na matatizo hayo 3: lishe duni, mimba za mara kwa mara na kufanya kazi kupita kiasi. Kila moja ya matatizo haya huathiri afya ya mwanamke kwa ujumla na hudhoofisha mwili wake na kumfanya awe katika hatari kubwa ya kuugua. Ujauzito pia huzidisha hatari ya matatizo mbalimbali ya kiafya kama vile ugonjwa wa malaria, homa ya ini (hepatitis), kisukari na upungufu wa damu (anemia). Magonjwa haya pia huufanya ujauzito kuwa wa matatizo. Haya yote humfanya mwanamke aathirike zaidi na tatizo la afya duni kwa ujumla kuliko mwanaume. Ni rahisi kutaja moja kwa moja sababu nyingi za matatizo ya afya ya wanawake. Kwa mfano, tunaweza kusema kwamba magonjwa ya ngono husababishwa na vijidudu tofauti; lishe duni hutokana na kutokula chakula kizuri cha kutosha; na matatizo kuhusiana na ujauzito husababishwa na ukosefu wa huduma za kutosha za mama wajawazito. Lakini nyuma ya sababu hizi za moja kwa moja, kuna sababu mbili za msingi umaskini na hadhi ya chini ya wanawake kijamii ambazo huchangia matatizo mengi ya afya ya wanawake. Umaskini Kwa kila wanawake 3 duniani, 2 ni maskini. Siyo tu kwamba wanawake wana uwezekano mkubwa wa kuwa maskini kuliko wanaume, lakini mara nyingi wao ni miongoni mwa maskini wa kupindukia. Mamilioni ya wanawake hujikuta kwenye mzunguko wa umaskini unaoanza hata kabla ya kuzaliwa. Watoto wanaozaliwa na akina mama ambao walikosa lishe borakabla na wakati wa ujauzito, wana uwezekano mkubwa wa kuzaliwa wakiwa wadogo na kudumaa. Katika familia maskini, wasichana wana uwezekano mkubwa wa kupata chakula kidogo kuliko kaka zao, na hii huchangia udumavu zaidi. Wasichana mara nyingi hupatiwa elimu kidogo au hukosa elimu kabisa, hali ambayo huwalazimika kufanya kazi zisizo na utaalam na kupokea ujira mdogo kuliko wanaume (hata kama wanafanya kazi ya aina moja). Wakiwa nyumbani, kazi zao za kila siku hazina malipo. Uchovu, lishe duni na ukosefu wa huduma nzuri wakati wa ujauzito humweka mwanamke na watoto wake katika hatari ya kuwa na afya duni. Umaskini humlazimisha mwanamke kuishi katika mazingira ambayo huweza kumsababishia matatizo makubwa ya kimwili na kiakili. Kwa mfano, mara nyingi wanawake wenye hali duni: mwanamke mwenye hali duni akiwa amekaa nje ya kibanda chake huishi kwenye nyumba duni, zenye huduma duni za usafi wa mazingira au bila huduma hizo (hususan choo) au maji safi. hawana chakula cha kutosha na hulazimika kutumia muda mwingi na nguvu nyingi kutafuta chakula wanachoweza kumudu. hulazimika kukubali kazi hatarishi au kufanya kazi kwa muda mrefu. hawawezi kutumia huduma za kiafya hata kama ni za bure kwa sababu hushindwa kuacha kazi zao au majukumu ya familia. Hutumia muda wao mwingi katika mihangaiko ya kujitafutia chakula na riziki, na hivyo kukosa muda na nguvu za kuweza kushughulikia mahitaji yao, kupanga kwa ajili ya maisha yao,au kujifunza stadi mpya za kujikimu hulaumiwa kwa umaskini wao na kuwafanya kujihisi kuwa wao sio muhimu wakilinganishwa na wale wenye hali nzuri zaidi. Mara nyingi umaskini huchangia wanawake kuingia kwenye mahusiano tegemezi ili waweze kuishi. Iwapo mwanamke anamtegemea mwanaume kiuchumi au kwa ajili ya matunzo ya watoto, anaweza kufanya mambo yanayohatarisha afya yake ili kumfurahisha mwanaume. Kwa mfano, anaweza kuruhusu mwanaume kumfanyia ukatili wa kijinsia au kumfanyisha ngono isiyo salama kwa sababu ya kuogopa kupoteza msaada wake wa kiuchumi. mwanamke mwenye huzuni akiwa amesimama peke yake katika hali ya upweke wakati wenzake wakimnyoshea kidole Hadhi ya chini ya wanawake kijamii Hadhi ya mtu katika jamii ni umuhimu wa mtu alionao kwenye familia au jamii yake. Hadhi huathiri namna mwanamke anavyotendewa, jinsi anavyojithamini mwenyewe, aina ya kazi anazoruhusiwa kufanya, na aina ya maamuzi anayoruhusiwa kufanya. Katika jamii nyingi duniani, wanawake wana hadhi ya chini kuliko wanaume. Hadhi ya chini ya wanawake husababisha ubaguzi yaani kutendewa au kunyimwa baadhi ya vitu kwa sababu tu ni wanawake. Ubaguzi huweza kujitokeza kwa namna tofauti katika jamii mbalimbali lakini daima huathiri afya ya mwanamke. Kupendelea watoto wa kiume kuliko wakike. Familia nyingi huthamini watoto wa kiume kuliko wasichana kwa kudhani wavulana wanaweza kuchangia zaidi kwenye utajiri wa familia, kusaidia wazazi wakati wa uzeeni , kusimamia mila na taratibu zingine baada ya wazazi kufariki dunia, na kuendeleza jina la familia. Matokeo yake, wasichana hunyonyeshwa kwa muda mfupi, hupewa chakula na matunzo ya afya kidogo zaidi kuliko wa kiume, na hupatiwa elimu kidogo au huikosa kabisa. Kwa sababu ya kazi nyingi wanazofanya wanawake hazitambuliwi kisheria, mara nyingi wanakosa ulinzi wa kisheria sehemu za kazi. Ukosefu wa haki za kisheria au uwezo wa kufanya maamuzi. Katika jamii nyingi, mwanamke hawezi kumiliki au kurithi mali, kujitafutia pesa au kupata faida. Iwapo mwanamke amepata talaka, haruhusiwi kwenda na watoto wake au mali zake. Hata kama mwanamke anayo haki ya kisheria, mila za jamii yake zinaweza kumruhusu kuwa na udhibiti mdogotu juu ya maisha yake. Mara nyingi mwanamke hawezi kuamua jinsi gani mali ya familia itumike au ni lini apate huduma ya afya. Mwanamke hawezi kusafiri au kushiriki katika maamuzi ya jamii bila ruhusa ya mume wake. Mwanamke anaponyimwa mamlaka kwa njia hizi, hulazimika kuwategemea wanaume ili kuishi. Matokeo yake, hawawezi kudai kwa urahisi mambo muhimu yanayochangia afya njema , kama vile uzazi wa mpango, ngono salama, lishe bora, huduma za afya, na kutofanyiwa ukatili. Wanawake ni nusu ya idadi ya watu wote duniani, lakini hufanya kazi saa 2 kwa kila saa 3 za kazi duniani, huambulia asilimia 10 tu ya mapato yote duniani, na humiliki theluthi tu ya mali zote duniani. Kuwa na watoto wengi au kuzaa bila kupanga uzazi. Ubaguzi dhidi ya wanawake unaweza pia kuwasababishia kupata mimba mara kwa mara kwa kudhani watoto wengi ndio njia pekee ya wao au wenzi wao kupata hadhi. Katika mazingira haya, wanawake hujikuta wakiwa na afya duni na kupata huduma duni za afya. Mara nyingi pia huikubali hadhi yao ya chini kwa sababu wamelelewa kujiona wenye hadhi ya chini kuliko wanaume. Wanawake huweza kukubali kushi na hali duni ya afya kama sehemu ya maisha yao ya kila siku, na kutafuta msaada tu pale matatizo ya afya yanapozidi, au kuhatarisha maisha yao. Mfumo wa matibabu haukidhi mahitaji ya wanawake Umaskini na ubaguzi katika familia na jamii siyo tu husababisha matatizo ya afya zaidi kwa wanawake, bali pia husababisha uwezekano wa mfumo wa afya kutoa huduma pungufu zisizolingana na mahitaji ya wanawake. Sera za serikali na mfumo wa uchumi kidunia unaweza kuchangia kukuza tatizo hili. Katika nchi maskini, watu wengi hawawezi kupata huduma za afya za aina yoyote. (Kwenye jedwali hapo chini, inaelezwa sababu moja kwa nini tatizo hili limekuwa baya zaidi miaka hivi karibuni.) Na kwa sababu ya ubaguzi dhidi ya wanawake, kiasi kidogo cha fedha kilichopo huenda hakitatumika kwa mahitaji ya afya ya mwanamke. Kwa hivyo, mwanamke anaweza asipate huduma nzuri za afya hata kama atakuwa na uwezo wa kumudu huduma hizo. Baadhi ya huduma za afya ya uzazi zinaweza kuwa zinatolewa, lakini ili kupata huduma zote anazohitaji, atalazimika kusafiri hadi mijini au hata nje ya nchi. Katika nchi nyingi, utaalam unaohitajika kuwahudumia wanawake huchukuliwa kama “utalaam maalum” na huduma hutolewa tu na madaktari. Hata hivyo, sehemu kubwa ya huduma hizi ingeweza kutolewa kwa gharama nafuu na wafanyakazi wa afya wa kawaida waliopewa mafunzo. Mzigo wa Madeni na Nchi masikini Katika miaka ya 1970, nchi nyingi maskini zilishinikizwa kukopa fedha kutoka mabenki ya nchi tajiri. Baadhi ya nchi maskini zilitumia fedha hizi kujaribu kuboresha maisha ya watu wake. Shule, hospitali, kliniki na miradi mingine mingi mipya ilianzishwa.a Vituo vingi vya afya vijijini hukosa hata dawa,vifaatiba na mahitaji ya kawaida kwa ajili ya utoaji huduma za msingi. Lakini kadri mabenki yanavyodai fedha zao zilipwe, nchi maskini zimelazimika kubadili au kurekebisha uchumi wao kwa njia ambazo zinafanya maisha kuwa magumu kwa watu wa kawaida. Nchi hizi zinalazimika kutumia sehemu kubwa ya pato lao kulipa mabenki na kubadili sheria kurahisisha makampuni ya nje kutengeneza faida kubwa kwa kutumia raslimali na nguvu kazi ya nchi maskini. Mashirika ya utoaji huduma za msingi kama vile umeme, maji, na simu yameuzwa kwa makampuni ya kigeni yenye malengo makuu ya kutengeneza faida. Matokeo yake ni kwamba watu katika nchi masikini, pamoja na kufanya kazi kwa bidii, bado hushindwa kupata pato la kutosha kwa ajili ya mahitaji yao ya msingi. Serikali katika nchi maskini zinabaki na fedha kidogo za kuwekeza katika huduma za msingi kama vile shule, vituo vya afya, hospitali na programu za kusaidia watu kupata chakula na nishati kwa bei nafuu. 