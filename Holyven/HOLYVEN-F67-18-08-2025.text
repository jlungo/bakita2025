Dawa za uzazi wa mpango hupunguza hatari ya kupata saratani ya mayai ya mwanamke, mfuko wa kizazi na ya utumbo mpana 

Utafiti uliofanyika nchini Uingereza kwa kuhusisha wanawake 46,000 umesema ya kwamba matumizi ya dawa za uzazi wa mpango hupunguza hatari ya kupata saratani ya mayai ya mwanamke (ovarian cancer), saratani ya mfuko wa kizazi (uterine cancer) na ya utumbo mpana wa chakula (bowel cancer).Watafiti hao wamesema kinga anayopata mwanamke dhidi ya saratani hizi kutokana na matumizi ya dawa hizi za uzazi wa mpango ni ya muda mrefu mpaka miaka 35 baada ya mwanamke huyo kuacha kutumia dawa hizi za uzazi wa mpango. Katika utafiti huu, wanawake wa Uingereza walitumia dawa hizi za uzazi wa mpango kwa wastani wa miaka mitatu na nusu wakati wakiwa na umri kati ya miaka 20 mpaka miaka 30.Kinga dhidi ya saratani kwa wanawake hawa waliotumia dawa hizi za uzazi wa mpango kipindi cha ujana wao ilionekana kuwepo mpaka walipotimiza miaka 50, 60 na 70, umri ambao wanawake wanakuwa kwenye hatari kubwa ya kupata saratani. Watafiti hawa kutoka chuo kikuu cha Aberdeen nchini Uingereza,waliendelea kusema ya kwamba wanawake waliotumia dawa za uzazi wa mpango walikuwa na hatari pungufu ya theluthi moja kupata saratani ya mayai ya mwanamke au saratani ya ukuta wa mfuko wa kizazi cha mwanamke (endometrial cancer).Pia wanawake hawa waligundulika kuwa na hatari pungufu ya moja ya tano kupata saratani zozote zile ikilinganishwa na wanawake ambao hawakutumia dawa hizi za uzazi wa mpango. Karibia wanawake milioni 3.5 nchini Uingereza hutumia njia hii ya uzazi wa mpango kama njia rahisi kwao. Utafiti huu uliochapishwa katika jarida la American Journal of Obstetrics and Gynaecology utabadilisha mtazamo wa watu kuhusu athari na faida za dawa hizi za uzazi wa mpango. Mara nyingi wanawake wameambiwa ya kwamba dawa za uzazi wa mpango zinawaweka kwenye hatari ya kupata saratani ya matiti au ya shingo ya kizazi (cervical cancer) lakini utafiti huu umeonyesha hatari hii huondoka kabisa ndani ya miaka mitano baada ya mwanamke kuacha kutumia dawa hizi za uzazi wa mpango.Wakati mwanamke anapotimiza umri wa kukoma kupata hedhi, kipindi ambacho kwa kawaida huongeza hatari ya kupata saratani za aina tofauti tofauti, lakini kwa wale ambao walitumia dawa za uzazi wa mpango hapo awali hawako kwenye hatari yoyote ile ya ziada ya kupata saratani, walisema watafiti hao kutoka nchini Uingereza. Watafiti hao wanasema ‘’Matokeo haya ni uthibitisho mzito kwamba wanawake wanaotumia dawa za uzazi wa mpango hawajiweki kwenye hatari ya kupata saratani bali kuna uwezekano mkubwa kwamba dawa hizi huwakinga dhidi ya saratani’’. Matokeo ya utafiti huo yanaonyesha ya kwamba katika kila wanawake 100,000 ambao walitumia dawa za uzazi wa mpango, ni wanawake 22 pekee ambao walipata saratani ya mayai ya mwanamke ikilinganishwa na wanawake 33 waliopata saratani hiyo kutoka kwenye kundi la wanawake wasiotumia (control group) dawa za uzazi wa mpango . Hata hivyo, wanawake 48 waliotumia dawa za uzazi wa mpango walipata saratani ya utumbo mpana ikilinganishwa na wanawake 59 waliopata saratani ya hiyo kwa wale wale ambao hawakutumia dawa za uzazi wa mpango hapo awali. Vilevile wanawake 19 walipata saratani ya ukuta wa kizazi (endometrial cancer) kwa wale waliotumia dawa za uzazi wa mpango wakati wanawake 30 walipata saratani hiyo kwa wale ambao hawakutumia dawa za uzazi wa mpango hapo awali. Dawa za uzazi wa mpango hufanya kazi kwa kuongeza viwango vya vichocheo aina ya oestrogen na progesterone ambavyo huzuia mayai ya mwanamke kuwa kwenye hali ya utungwishwaji mimba. Tafiti nyingi za nyuma zilijielekeza kwenye ongezeko la kiwango cha oestrogen ambacho uhusishwa na kuongezeka kwa hatari ya kupata saratani ya matiti na ya shingo ya kizazi kwa wanawake.Wanasayansi wanafikiri kwamba zuio la mayai ya mwanamke la kutoingia kwenye utayari wa kushika mimba ndio linalochangia kupungua kwa nusu hatari ya kupata saratani ya mayai ya mwanamke na ya shingo ya kizazi.Hata hivyo watafiti hao hawana uhakika kwa nini hatari ya kupata saratani ya utumbo mpana imepungua kwa wanawake waliotumia dawa za uzazi wa mpango. Kutokana na utafiti huu ni dhahiri kabisa kuwa matumizi ya dawa za uzazi wa mpango ni salama na humkinga mwanamke kutopata saratani nilizotaja hapo juu, hivyo ni vyema kuepuka fikra potofu juu ya matumizi ya dawa hizi. facebook sharing button Sharetwitter sharing button Tweetwhatsapp sharing button Share Katika siku za karibuni, kumekuwa na changamoto kubwa kwa wanawake walio katika umri wa uzazi kutokupata hedhi (Amenorrhea) au kupata hedhi nje ya mpangilio maalumu. Hali hii siyo tuu hupelekea mawazo kwa baadhi ya wanawake bali pia husababishwa kushindwa kupangilia uzazi wa mpango kwa njia ya kufuatilia tarehe. Hivyo, katika makala hii itaangazia aina, sababu, dalili na njia ya matibabu. Aina za kukosa hedhi Primary (ya awali): Hali hii hutokea ambapo binti ambaye ameshapevuka lakini bado hajaanza kupata hedhi. Secondary: Hali hiihutokea kwa wanawake ambao wameshapevuka na wameshaanza kupata hedhi ila kuna wakati hawapati hedhi, hali hii huweza kuwatokea hata miezi mitatu au zaid. Amenorrhea ya awali (Primary Amenorrhea) Hali hii hutokea wakati msichana hajawahi kupata hedhi kufikia umri wa miaka 15. Sababu zake zinaweza kua: Matatizo ya Kijenetiki: Ugonjwa wa Turner (Turner syndrome): Hii ni hali ya kijenetiki inayowaathiri wanawake na hutokea wakati kromosomu moja ya X inakosekana au haipo kabisa. Hali hii siyo ya kurithi ila hutokea baada ya makosa kwenye ugawanyikaji wa seli wakati wa hatua za awali kabisa za ujauzito. Hali hii husababisha mfuko wa mayai (ovari) kushindwa kufanya kazi hivyo mwili unakosa sababu ya kutenegeneza ukuta wa damu ambao huja kuvunjika kama kusipokuwa na uchavushaji. Matatizo ya tezi ya adrenal: Tezi hizi hutumika kutengeneza Homoni mbalimbali ambazo moja ya kazi zake ni kuchunga mzunguko wa hedhi wa mwanamke. Matatizo ya tezi hizi huathiri uzalishaji wa homoni. Matatizo ya maumbile: Kutokuwepo kwa mji wa mimba au uke. Imperforate hymen: Bikra iliofunika kabisa au ambayo haina uwazi, hivyo kuzuia damu ya hedhi kutoka. Matatizo ya Homoni: Matatizo ya tezi ya pituitary au hypothalamus katika ubongo. Kushamiri kwa homoni za kiume Amenorrhea ya Sekondari (Secondary Amenorrhea) Hali hii hutokea wakati mwanamke ambaye alikuwa anapata hedhi kawaida kuacha kupata hedhi kwa miezi mitatu au zaidi. Sababu zake zinaweza kua: KUKOSA HEDHI(AMENORRHEA), Chanzo, Dalili na Matibabu: Ujauzito: Hii ni sababu kubwa ya kawaida inayoweza kusababisha mwanmke asione hedhi. Kunyonyesha Mtoto: Wakati wa kunyonyesha, mwili hutengeneza Homoni za Lactation ambazo huzuia hedhi. Kukoma kwa Hedhi (Menopause): wanaweke waliofika umri wa kukata kuona hedhi (miaka 45 –60), Ovari huacha kuzalisha Homoni haswa ya Estrogen ambayo husika na mzunguko wa hedhi. Matatizo ya Homoni: Ugonjwa wa Polycystic Ovary Syndrome (PCOS). Matatizo ya tezi ya thyroid (hypothyroidism, hyperthyroidism). Matatizo ya tezi ya pituitary kama vile uvimbe kwenye ubongo unaoathiri eneo la pituitary au hypothalamus. Matatizo ya Uzito: Uzito mdogo sana (kama watu wenye anorexia nervosa au utapia mlo). Uzito mkubwa sana (unene kupita kiasi). Mazoezi Makali: Mazoezi makali sana yanaweza kuathiri homoni. Na kupelekea kukata kwa hedhi. Msongo wa Mawazo (Stress): Msongo wa mawazo unaweza kuathiri homoni. Matumizi ya Dawa: Baadhi ya dawa zinaweza kusababisha kukata kwa (kama vile dawa za kupunguza msongo wa mawazo, dawa za shinikizo la damu, na dawa za saratani). Magonjwa Mengine: Uvimbe kwenye tezi ya Pituitary au Ovari. Asherman's Syndrome (makovu kwenye mji wa mimba). Magonjwa ya mfumo wa Endocrine kama ugonjwa wa Cushing, na kisukari ambacho Magonjwa ya mfumo wa chakula kama ugonjwa wa Celiac. Magonjwa ya mfumo wa kinga kama ugonjwa wa Addison. Dalili zinazoweza kuambatana na kukata kwa hedhi ni: Mwili kupata wakati ambapo joto linapanda na kua kali. Chuchu kutoa/kuvuja maziwa. Uke kavu. Maumivu ya kichwa. Matatizo ya macho. Chunusi Ukuaji wa nywele nyingi kwenye uso(ndevu) na mwili wako.n.k Umuhimu wa Uchunguzi Kama unakumbana na tatizo la kutokuona hedhi au kukata kwa hedhi, ni muhimu kuonana na daktari kwa uchunguzi kamili. Daktari atafanya vipimo vya damu ili kuangalia viwango vya homoni, ikiwa ni pamoja na homoni za tezi ya thyroid, pamoja na uchunguzi wa kimwili na labda ultrasound ili kuangalia matatizo yoyote ya anatomia. Matibabu Matibabu ya amenorrhea yatategemea sababu inayoisababisha; Matatizo ya tezi ya thyroid yanaweza kutibiwa na dawa za homoni. PCOS inaweza kutibiwa na dawa za kudhibiti homoni, kama vile vidonge vya uzazi wa mpango. Matatizo ya anatomia yanaweza kuhitaji upasuaji. Ni muhimu kupata matibabu sahihi ili kuzuia matatizo zaidi, kama vile utasa na kudhoofika kwa mifupa. Katika miaka ya hivi karibuni, kama wewe ni daktari, mfanyakazi wa kada ya afya,binti au kijana hasa wa miaka 15-24 ni dhahirikabisa jina la P2 si ngeni masikioni mwako. Dawa hii imejizoelea umaarufu mkubwa miongoni mwa mabinti hasa wa umri tajwa kama ni njia kuu ya kuzuia kupata ujauzito. Ingawa dawa hii inaweza kuwa na manufaa yaliyokusudiwa, lakini matumizi yasiyo sahihi huweza kuleta madhara makubwa ukizingatia wengi wanaotumia hawana uelewa mpana juu yake. Kwa uzoefu niliopata nikiwa kazini mabinti wengi wanaotumia dawa hii ni wale ambao bado hawapo kwenye ndoa lakini wamekuwa wanashiriki tendo na wenza wao, pia, wapo wanawake wachache ambao wapo kwenye ndoa lakini wanatumia P2 kama ni sehemu ya uzazi wa mpango. Ukweli ni kuwa, mabinti wengi wanaotumia dawa hii ya P2 hujikuta wakitumia kwa sababu; Hupatikana kwa urahisi katika maduka mengi ya dawa baridi, na huuzwa bila ya maswali mengi ya ‘kwanini kwanini’-unalipa- unapewa dawa-unaondoka. Kutokana na kuona aibu ya kuonekana wanashiriki tendo kabla ya ndoa, mabinti wengi wanaogopa kuhudhuria vituo vya afya kupata ushauri wa uzazi salama na uzazi wa mpango, wengi wao huwa na hofu ya kunyanyapaliwa au kukutana na ndugu wanaowafahamu hivyo kuzua taharuki kwenye familia- kuwa sasa binti huyu ameanza kujihusisha na mapenzi- kumbuka kuwa watumiaji wengi ni kuanzia miaka 15 mpaka 24 (inawezekana ikawa chini au zaidi ya umri huo pia) wengi wao bado hawapo kwenye ndoa. P2 ni nini: P2 ni kifupi cha dawa (Postinor-2) hii ni dawa/kidonge kilicho na vichocheo vya homoni kwa ajili ya kuzuia mimba zisizotarajiwa (emergency contraceptive pills) au wengine huita (morning after pills). Hii ni kati ya dawa nyingi za namna hii ambazo huzuia mwanamke asipate ujauzito inapotokea amefanya mapenzi wakati wa siku za hatari (fertile days) bila kutumia kinga au alitumia kinga (kondomu) ambayo labda ilipasuka (kuachana mkeka) wakati wa tendo na akawa na hofu ya kupata ujauzito. Dawa hii hushauriwa kutumika si zaidi ya masaa 72 toka mwanamke aliposhiriki tendo la ndoa. Pakiti moja huwa na vidonge viwili ambapo kimoja kinatakiwa kunywa mara tu na kingine hutumia masaa 12 baada ya kunywa kidonge cha kwanza. Ifahamike kuwa vichocheo vya homini katika dawa hizi ni vya kiwango cha juu sana kulinganisha na vidonge vingine vya homini vya kuzuia mimba vya muda mrefu. Je P2 hufanyaje kazi: Vidonge hivi hufanya kazi kwa namna kadhaa: Hatua ya kwanza kabisa ni kufanya yai lichelewe kupevuka hivyo kuchelewesha uwezekano wa haraka wa kukutana na mbegu na kurutubishwa. Pili hufanya ute ute wa ukeni kuwa mzito hivyo huzifanya mbegu za mwanamume (sperms) kushindwa kuogelea kwa haraka kulifuata yai kwa ajili ya kulipevusha. Unaweza kusoma makala ya jinsi gani yai linavyochavushwa hapa. Pia, Homoni zilizotolewa na dawa hii ya P2, huufanya mji wa mimba kutokuwa tayari kwa ajili ya kupokea yai lililorutubishwa hivyo huondoa uwezekano wa yao lililochavushwa kwenda kujishikiza tayari kwa ajili ya ukuaji. Hivyo basi, dawa hii haiwezi kutumika kama dawa ya kutoa ujauzito (abortion) kwa mtu ambaye tayari ni mjamzito. Faida Ikitumiaka kwa namna sahihi inaweza kusaidia kuzuia ujauzito usiotarajiwa. Madhara: Dawa hii inavichocheo vya homoni vya kiwango cha juu hivo havimpasi mtu kutumia mara kwa mara lasivyo inaweza leta madhara ya kuharibu utaratibu wa kifisiolojia wa upevukaji wa mayai kwani mara nyingi mwili wa binadamu hubadilika badilika kulingana mazingira, madhara ya mabadiliko haya ya kifisiolojia ni kama: Kuchelewa kupata ujauzito kutokana na mayai kutopevuka kwa wakati Kupata hedhi isiyotabirika Kupata hedhi nyingi kuliko kawaida Kutokupata hedhi kabisa Mimba kutunga nje ya kizani (ectopic pregnancy) Mimba hutunga nje ya uzazi endapo mimba imetungwa nje ya mji wa mimba (uterus), mara nyingi hutokea kwenye mirija ya folopian ambapo uchavushwaji hutokea na yai lililochavushwa likashindwa kusafiri kwenda mji wa Mimba. Hii huchangiwa na mabadiliko ya Homoni ambapo P2 hufanya lakini ni nadra sana kutokea kwa sababu ya P2. Kuleta shida zaidi au dawa kutofanya kazi kwa usahihi kama utakuwa na magonjwa kama homa ya ini, moyo,figo,sukari au saratani-unatoka damu bila mpangilio-au kama unatumia dawa za muda mrefu kama vile dawa za kufubisha virusi vya ukimwi au dawa za kifaa hivyo ni salama zaidi kujua afya yako kwa ujumla au kuzungumza na mtaalam wa afya kabla ya kumeza/kutumia vidonge hivi. Maudhi mengine yanaweza kutokea ni pamoja na kichefuchefu, kizunguzungu nk. Mambo ya msingi ya kuzingatia: P2 inatumika kuzuia mimba kwa dharura, hivyo haupaswi kuitumia kama njia ya kudumu au kunywa mara kwa mara kwa ajili ya kuzuia mimba- tafadhali kama unafanya hivyo basi tembelea kituo cha afya cha karibu kwa ushauri zaidi. Hata kama umetumia P2, bad kuna uwezekano wa kupata ujauzito, hivyo kama umetumia P2 na ukakosa hedhi hedhi basi ni vizuri ukapima ujauzito. Watu wengi wanaotumia P2 na bado wakapata ujauzito huamua kufanya utoaji wa mimba kwa njia wanazozijua wao ambazo ni hatari zaidi. Unapogundua hali hiyo ni vyema kutembelea kituo cha afya kwa ushauri zaidi. Lakini pia wanawake wengi wanasahau kuwa dawa hizi hazizuii magongwa ya zinaa kama vile HIV, Kisonono, Kaswende- hivyo kuwafanya waangalie upande mmoja wa afya yao na kuacha upande mwingine ambao pia ni hatari zaidi kwa faya yao ya uzazi kwa ujumla- kwa sababu magonjwa haya yasipotibika yanaweza kuleta athari kubwa kwenye via vya uzazi na kuleta madhara ya kutopata ujauzito ambao kwa sasa wanaukimbia. Hivyo wazazi na walezi ni vizuri kuchukua hatua za makusudi kutenga muda wa kuongea na vijana wetu`kuhusu afya ya uzazi,kuwasikiliza, kutambua na kufuatilia mienendo yao kwa karibu. Lakini pia serikali kwa kushirikiana na wahudumu wa afya pamoja na wizara ya elimu kuweka mazingira sahihi ili kuwasaidia vijana kuweza kupata elimu Rafiki ya afya ya uzazi pia uwoga au kunyanyapaliwa- wanapokuwa na uelewa sahihi inawasaidia kufanya maamuzi sahihi ambapo ni pamoja kujizuia kufanya tendo la ndoa kabla ya wakati au kijihusisha na mahusiano yanayoweza kuhatarisha afya yao kwa ujumla. 