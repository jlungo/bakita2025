GAZETI LA NIPASHE, 10-08-2025 

Waziri wa Maliasili na Utalii, Balozi Dk. Pindi Chana, ameagiza Jeshi la Uhifadhi (JU) na Jeshi la Polisi (PT) kuendeleza ushirikiano wa karibu katika kushughulikia changamoto zinazoikabili sekta ya maliasili na utalii, ikiwemo matukio ya ujangili na utoroshaji wa nyara za Serikali. Akizungumza Agosti 9, 2025, wakati wa ufunguzi wa kikao kazi cha pamoja kilichoandaliwa na Wizara ya Maliasili na Utalii kati ya Jeshi la Uhifadhi na Jeshi la Polisi, kilichofanyika katika Hifadhi ya Ziwa Manyara, mkoani Arusha, Chana alisema licha ya mafanikio yaliyopatikana kupitia ushirikiano huo, bado kuna changamoto zinazohitaji nguvu ya pamoja. “Zipo changamoto mbalimbali zinazojitokeza na kuhitaji ushirikiano zaidi, ikiwemo zile zinazowakumba maafisa na askari wetu wanapotekeleza majukumu ya kupambana na majangili wa nyamapori, meno ya tembo, samaki na ulishaji wa mifugo ndani ya hifadhi,” alisema Chana. Ametaja miongoni mwa changamoto hizo kuwa ni matukio ya mifugo kuingizwa hifadhini, ambapo mara kadhaa askari wamevamiwa na makundi ya wafugaji yenye watu 50 au zaidi, wakiwa na silaha za jadi, kwa lengo la kushinikiza kurejeshewa mifugo yao. Awali, Naibu Katibu Mkuu wa Wizara ya Maliasili na Utalii anayeshughulikia Uhifadhi, Kamishna wa Polisi Benedict Wakulyamba, aliahidi kusimamia utekelezaji wa maelekezo yote ya Waziri, hususan kuimarisha vikao vya mashirikiano na Jeshi la Polisi katika ngazi mbalimbali, ikiwemo kanda. Kwa upande wake, Kamishna wa Polisi Charles Mkumbo, kwa niaba ya Jeshi la Polisi, aliipongeza Wizara ya Maliasili na Utalii kwa jitihada zake za kuimarisha ushirikiano huo, na kuahidi kuendelea kushirikiana kikamilifu na Jeshi la Uhifadhi kulinda maliasili kwa maslahi ya taifa. Kikao hicho kimehudhuriwa na viongozi waandamizi wa Wizara ya Maliasili na Utalii, makamishna watano wa Polisi, makamanda wa Polisi wa mikoa 17, wakuu wa taasisi za Jeshi la Uhifadhi, pamoja na makamanda waandamizi wa Jeshi la Uhifadhi.