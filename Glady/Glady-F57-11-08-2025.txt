GAZETI LA NIPASHE, 10-08-2025, MWANDISHI PAUL MABEJA 

Askofu Chilongani: Ndugai alikuwa Mkristo mwaminifu mwenye hadhi ya juu kanisani Askofu wa Kanisa Anglikana Tanzania, Dayosisi ya Central Tanganyika, Dk. Dickson Chilongani, amesema Hayati Spika Mstaafu wa Bunge la Jamhuri ya Muungano wa Tanzania, Job Yustino Ndugai, alikuwa Mkristo mwaminifu ambaye alipewa hadhi ya Rey Canon, daraja la juu kabisa kwa Mkristo asiye kasisi. Dk. Chilongani ametoa kauli hiyo leo, Agosti 10, 2025, wakati akiongoza ibada ya kuuaga mwili wa Hayati Ndugai iliyofanyika kwenye viwanja vya Bunge jijini Dodoma. “Ndugu wapendwa, tumekusanyika hapa kutoa heshima zetu za mwisho na kumuaga ndugu yetu mpendwa, Mheshimiwa Rey Canon Job Ndugai, ambaye Mungu alimwita kwenye pumziko la milele siku ya Jumatano, tarehe 6 Agosti 2025,” amesema. Akizungumzia mchango wa Ndugai, Askofu Chilongani amesema mbali na nafasi yake kubwa serikalini, pia alikuwa na mchango mkubwa ndani ya Kanisa Anglikana Tanzania. “Alikuwa ni Mkristo mwaminifu hadi akapewa hadhi ya Rey Canon, ambalo ni daraja la juu kabisa kwa Mkristo asiye muhudumu (asiye kasisi), akipewa haki na wajibu wa kumshauri na kumsaidia Askofu kwa mambo ya kanuni na desturi za Kanisa Anglikana kama zilivyopokelewa kutoka Kanisa la zamani la Uingereza, katika ushirika wake na umoja na Askofu Mkuu wa Canterbury,” amesema Dk. Chilongani. Aidha, amesema pamoja na kifo hicho kuwa cha ghafla, wanaamini Mungu mwenye rehema nyingi amempokea na kumpumzisha kwenye pumziko la milele. “Tunatoa pole nyingi kwa familia — mke wake, watoto, kaka na dada zake, ndugu, jamaa na marafiki. Pia tunatoa pole nyingi kwa uongozi mzima wa nchi yetu, serikali katika ngazi ya kitaifa, mkoa, wilaya, na kwa Watanzania wote,” amesema Askofu Chilongani.