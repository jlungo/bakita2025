NISHATI NEWS BULLETIN, 1-30/JUNE/2020 

UTANGULIZI Dhana ya Nishati Safi ya Kupikia Kwa mujibu wa Mwongozo wa Benki ya Dunia kuhusu nishati safi ya Kupikia (World Bank Multi-Tier Framework - MTF), wa mwaka 2020, nishati safi ya kupikia hupimwa kwa ufanisi, urahisi wa kutumia, upatikanaji, usalama, unafuu na yenye kiwango kidogo cha sumu. toa ki Vilevile, Mwongozo wa Shirika la Afya Duniani wa mwaka 2021 umeeleza kuwa nishati safi na teknolojia hupimwa kwa viwango vya chembechembe ndogo za vumbi zenye ukubwa usiozidi 2.5µm (PM2.5) na hewa ya kaboni monoksaidi zinazotolewa. Viwango hivyo ni: Wastani wa kiwango cha ubora wa hewa (air quality guideline level, AQG) cha 5 μg/m3 kwa Mwaka au kiwango cha mkusanyiko wa hewa chafu (interim target) cha 35 μg/m3 kwa Mwaka kwa chembe chembe ndogo za vumbi zenye ukubwa wa 2.5 μm (PM2.5), na Wastani wa kiwango cha ubora wa hewa (air quality guideline level, AQG) cha 4 mg/m3 kwa saa 24 au kiwango cha mkusanyiko wa hewa chafu (interim target) cha 7 mg/m3 kwa saa 24 kwa kaboni monoksaidi. Hivyo, kwa muktadha wa Mkakati wa Taifa wa Matumizi ya Nishati Safi ya Kupikia, nishati safi ya kupikia ni dhana inayotumika kuelezea na kubainisha nishati na teknolojia sahihi ambapo kwa pamoja hutoa moshi wenye kiwango kidogo cha sumu pale zinapotumika kwa usahihi. Dhana hii ina lengo la kuhakikisha usalama, uendelevu na urahisi wa upatikanaji wa nishati ya kupikia, kuokoa muda, pamoja na kupunguza gharama za matumizi, athari za kimazingira na kiafya kwa watumiaji. Pia, ni nyenzo muhimu katika kutekeleza makubaliano ya kitaifa na kimataifa yanayolenga kupambana na mabadiliko ya tabianchi na kupunguza uzalishaji wa gesi joto. Chimbuko la Mkakati Mkakati wa Taifa wa Matumizi ya Nishati Safi ya Kupikia unatokana na hitaji la kuwa na mpango jumuishi wa kitaifa katika kukabiliana na ongezeko la uharibifu wa mazingira pamoja na athari za kiafya, kiuchumi na kijamii zinazotokana na matumizi ya nishati isiyo safi ya kupikia. Kutokana na suala la nishati ya kupikia kuwa mtambuka, kumekuwa na changamoto ya utekelezaji wa mikakati ya kupunguza athari hizo. Tangu Tanzania ipate uhuru Mwaka 1961, haijawahi kuwa na mpango jumuishi wa kitaifa wa kupunguza matumizi ya nishati isiyo safi ya kupikia. Sera ya Taifa ya Nishati ya Mwaka 2015 imeeleza kuwa, ongezeko la matumizi ya nishati ya tungamotaka pamoja na teknolojia zisizo fanisi za kupikia, namna za matumizi ya nishati katika kupika na matumizi ya majiko yasiyo fanisi imechangia katika uharibifu wa mazingira na matatizo ya kiafya yanayohusiana na moshi. Hivyo ni muhimu kutekeleza jitihada za kuhamia katika matumizi ya nishati nyingine kama vile gesi asilia, gesi oevu (LPG) na umeme. Mkakati huu umeandaliwa ili kutekeleza lengo la Sera ya Taifa ya Nishati ya Mwaka 2015 la kuboresha maisha ya wananchi kupitia matumizi ya nishati za kisasa za kupikia pamoja na matamko ya kisera kuimarisha mabadiliko ya nishati ya kupikia kutoka kwenye kuni na mkaa kwenda kwenye nishati za kisasa; na kuwezesha matumizi ya majiko na vifaa sahihi vya kupikia ili kukuza matumizi ya nishati safi za kupikia ambazo ni mbadala wa kuni na mkaa. Pia, utekelezaji wa Mkakati huu utawezesha kufikiwa kwa malengo yaliyowekwa katika Sera mbalimbali za kitaifa, ikiwemo Sera ya Taifa ya Mazingira ya Mwaka 2021 yenye lengo la kuimarisha uhifadhi wa misitu kwa ajili ya utunzaji wa mazingira kupitia matumizi ya nishati mbadala zenye gharama nafuu na zinazopatikana kwa urahisi kama vyanzo vya nishati ya kupikia; Sera ya Taifa ya Misitu ya Mwaka 1998 yenye lengo la kuhakikisha upatikanaji endelevu wa mazao na huduma za misitu kwa kudumisha eneo la misitu la kutosha chini ya usimamizi madhubuti; Sera ya Taifa ya Afya ya Mwaka 2007 inayoelekeza kuwa na utaratibu mzuri na endelevu wa kuhifadhi, kutunza na kulinda mazingira kwa faida ya afya ya wanachi na vizazi vijavyo; na Sera ya Taifa ya Maendeleo ya Mwanamke na Jinsia ya Mwaka 2000 inayolenga kutunza mazingira kwa ajili ya kumpunguzia mwanamke mzigo wa kutafuta kuni na maji ili kuwezesha ushiriki wake katika kutekeleza shughuli za kijamii. Wakati wa ufunguzi wa Mjadala wa Kitaifa wa Nishati Safi ya Kupikia uliofanyika mwezi Novemba, 2022 , Mheshimiwa Dkt. Samia Suluhu Hassan, Rais wa Jamhuri ya Muungano wa Tanzania alielekeza uandaliwe Mkakati wa Taifa wa Nishati Safi ya Kupikia utakaotoa mwelekeo wa namna ya kuhamia katika matumizi ya nishati safi ya kupikia. Aidha, Mhe. Rais alielekeza kuhakikisha asilimia 80 ya Watanzania wawe wamehamia katika matumizi ya nishati safi ya kupikia ndani ya kipindi cha miaka 10. Hivyo, madhumuni ya Mkakati huu ni kuhakikisha upatikanaji wa nishati safi, salama, nafuu, endelevu na ya uhakika ya kupikia. Mkakati huu umeainisha mikakati ya utekelezaji, shabaha, viashiria vya matokeo pamoja na wadau watakaokuwa na wajibu wa utekelezaji wa Mkakati huu na majukumu yao. Masuala mengine yaliyoainishwa katika Mkakati ni muda wa utekelezaji pamoja na mpango kazi wa utekelezaji wake. Miongozo Iliyozingatiwa katika Uandaaji wa Mkakati Uandaaji wa Mkakati umezingatia Sera, Sheria, Kanuni na Miongozo ya kitaifa na kimataifa inayohusika na nishati safi ya kupikia. Miongozo hiyo ni: Malengo ya Maendeleo Endelevu ya Umoja wa Mataifa ya Mwaka 2030 , Ajenda ya Umoja wa Afrika 2063, Mkakati wa Sita wa Maendeleo wa Jumuiya ya Afrika Mashariki (Sixth EAC Development Strategy-2021/22 – 2025/26), Ajenda ya Tanzania ya Nishati Endelevu kwa Wote (SEforALL 2015), Dira ya Taifa ya Maendeleo ya Mwaka 2025; Ilani ya Chama cha Mapinduzi kwa ajili ya Uchaguzi Mkuu wa Mwaka 2020, Mpango wa Tatu wa Maendeleo wa Taifa wa Miaka Mitano (2021/22 – 2025/26), Mpango Kabambe wa Taifa wa Hifadhi na Usimamizi wa Mazingira (2022 - 2032), Tanzania’s Nationally Determined Contribution (July, 2021), Sera ya Taifa ya Nishati ya Mwaka 2015, Sera ya Taifa ya Mazingira ya Mwaka 2021, Sera ya Taifa ya Misitu ya Mwaka 1998, Sera ya Taifa ya Afya ya Mwaka 2007, Sera ya Taifa ya Maendeleo ya Mwanamke na Jinsia ya Mwaka 2000, Sera ya Elimu na Mafunzo ya Mwaka 2014 na Sera ya Kilimo ya Mwaka 2013. Matokeo ya Mkakati Mkakati huu umeweka mikakati, shabaha na viashiria ambavyo ni nyenzo zitakazotumika kuhakikisha kunakuwepo na matokeo yafuatayo: Uongezeka kwa uelewa wa wananchi na taasisi kuhusu umuhimu wa matumizi ya nishati safi ya kupikia; ii. Kuongezeka kwa upatikanaji na usambazaji wa nishati safi, nafuu, endelevu na ya uhakika ya kupikia kwa kuimarisha miundombinu, upatikanaji wa malighafi na kurahisisha njia za ununuzi wa nishati hizo; Kupungua kwa gharama za nishati safi, vifaa na majiko sanifu ya kupikia; Kuongezeka kwa wigo wa tafiti na ubunifu wa teknolojia zinazohusu nishati yakupikia; Kuongezeka kwa uwekezaji katika nishati safi ya kupikia, hivyo kuchangia katika ukuaji wa uchumi; Uwepo wa Sera, Sheria, Kanuni na Miongozo wezeshi itakayofanikisha matumizi ya nishati safi ya kupikia; Kuongezeka kwa uwezo wa watekelezaji wa miradi ya nishati safi ya kupikia; na Kupungua kwa maambukizi ya VVU na UKIMWI pamoja na kuleta usawa wa kijinsia na utawalabora katika nishati safi ya kupikia. Njia Zilizotumika Kuandaa Mkakati Mkakati huu umeandaliwa kwa kufanya uchambuzi wa nyaraka mbalimbali zinazohusiana na nishati ya kupikia zikiwemo Sera, Sheria, Kanuni, miongozo na machapisho mbalimbali ya ndani na nje ya nchi. Maandalizi ya Mkakati huu yameshirikisha Wizara mbalimbali, Idara zinazojitegemea, Tawala za Mikoa na Serikali za Mitaa, Wakala wa Serikali, Taasisi na Mashirika ya Umma ili kuhakikisha zinafahamu majukumu yao na kuyatekeleza ipasayo. Wadau wengine walioshirikishwa ni pamoja na Sekta Binafsi na Asasi Zisizo za Kiserikali ambao wameshirikishwa kupitia mikutano ya mashauriano. Pia, Washirika wa Maendeleo wameshirikishwa kupitia majadiliano katika maeneo ya ushirikiano, ufadhili wa miradi mahususi na misaada ya kisekta. Uzoefu wa Nchi Nyingine Njia nyingine iliyotumika katika uandaaji wa Mkakati huu ni uchambuzi wa Sera na Mikakati ya nchi mbalimbali zinazochukua hatua na kutekeleza jitihada za kuongeza matumizi ya nishati safi ya kupikia. Nchi hizo ni pamoja na: India Kwa mujibu wa takwimu za Benki ya Dunia za mwaka 2023, asilimia 71.1 ya wananchi nchini India walikuwa wanatumia nishati safi ya kupikia mwaka 2021. Katika kukuza matumizi ya nishati safi ya kupikia nchini India, taasisi ya umma inayosimamia masuala ya gesi asilia ndiyo yenye jukumu la uendelezaji wa miundombinu ya kusafirisha gesi hiyo. Mamlaka ya udhibiti huanzisha na kusimamia mchakato wa zabuni wa kugawa maeneo maalum ya ujenzi wa miundombinu ya usambazaji wa gesi asilia. Moja ya kigezo katika mchakato huo ni idadi ya nyumba zitakazounganishwa na gesi asilia zilizo jirani na mradi husika. Sekta Binafsi huendeleza mitandao ya usambazaji wa gesi asilia kwa wateja na hulipa ushuru wa usafirishaji. Kwa upande wa LPG, Serikali ya India kupitia Wizara ya Petroli na Gesi Asilia inatekeleza mpango wa “Pradhan Mantri Ujjwala Yojana Scheme” tangu mwaka 2016. Mpango huu una lengo la kutoa mitungi ya LPG kwa kaya zenye kipato cha chini. Kwa mujibu wa Wizara ya Petroli na Gesi Asilia nchini India, hadi kufikia tarehe 30 Januari 2023, jumla ya kaya 95,870,119 zilikuwa zimefaidika na mpango huo. Vilevile, nchini India Sekta Binafsi inatoa suluhisho la kutengeneza viwanda na mitambo ya kuzalisha bayogesi. Mitambo hiyo inatumia taka zinazotokana na kilimo, taka za manispaa na taka za viwandani kisha kuzigeuza kuwa vyanzo vya nishati endelevu ikiwemo nishati ya kupikia. Biogesi inaweza kushindiliwa na kujazwa katika matangi maalumu ili iweze kusafirishwa kwa urahisi. Uzoefu uliochukuliwa kutoka India ni namna Sekta Binafsi inavyoshirikishwa katika usambazaji wa gesi asilia, ambapo Serikali imegawa maeneo maalumu kwa ajili ya Sekta hiyo kufanya usambazaji huo. Vilevile, programu za kutoa ruzuku katika nishati safi ya kupikia kwa kaya za vipato vya chini ni uzoefu uliochukuliwa ambapo Serikali imeandaa programu kama hizo kwa lengo la kuchochea matumizi ya nishati safi ya kupikia nchini. Pia, uanzishwaji wa viwanda vya biogesi ni suluhisho linaloweza kutumika kuzalisha nishati safi ya kupikia nchini. Kenya Kwa mujibu wa takwimu za Benki ya Dunia za mwaka 2023, asilimia 23.9 ya wananchi nchini Kenya walikuwa wanatumia nishati safi ya kupikia mwaka 2021. Katika kukuza matumizi ya nishati safi ya kupikia, uwezeshaji wa kifedha hufanywa kupitia utoaji wa mikopo yenye riba nafuu kwa mitungi ya LPG. Kwa mujibu wa taarifa ya Kenya Market Assessment Final Report ya Mwaka 2013, Taasisi ndogo za kifedha zimeshirikiana na wafanyabiashara kutoa mikopo ya riba nafuu. Lengo la mpango huu ni kuwezesha malipo ya gharama za awali za kununua mitungi kuwa nafuu kwa kulipia kwa muda mrefu. Pia, nchini Kenya, Sera ya Nishati ya Mwaka 2004 inalenga kuendeleza teknolojia ya bayogesi kwa ajili ya matumizi ya nyumbani. Serikali imefanya jitihada za uendelezaji kwa kushirikiana na washirika mbalimbali wa maendeleo ambapo kwa mujibu wa taarifa ya Wizara ya Nishati ya Mwaka 2023 inakadiriwa kuwa Kenya ina mifumo ya bayogesi takribani 20,000. Vilevile, Serikali ina sera na mikakati inayolenga kuhamasisha matumizi ya bayogesi pamoja na kutoa msaada wa kiufundi na kifedha na kujenga mtandao wa miundombinu kwa ajili ya kusambaza gesi ya biogesi katika maeneo mbalimbali. Ripoti ya Kenya Ethanol Cooking Fuel Master Plan ya Mwaka 2021 inaelezea mikakati iliyowekwa kwa ajili ya kuendeleza nishati ya bayoethano ili kuongeza matumizi ya nishati hiyo kwa ajili ya kupikia. Mikakati inayopendekezwa kwa ajili ya kuongeza matumizi na mahitaji ya bayoethano ni pamoja na; kufuta Kodi ya Ongezeko la Thamani (VAT) kwenye bayoethano kwa ajili ya kupikia ili kuchochea mahitaji, kuongeza uhamasishaji wa matumizi ya bayoethano, kuweka mazingira wezeshi ya ushiriki wa Sekta Binafsi katika miradi ya bayoethano na kutenga maeneo maalum kwa ajili ya kilimo cha mazao yanayotumika kama malighafi ya bayoethano. Mikakati mingine ni kuhamaisha masoko ya bayoethano kupitia mikopo ya riba nafuu, kuweka mikakati ya kunufaika na mifuko ya fedha za mazingira na kuhamasisha ufadhili unaotegemea matokeo ambao unaweza kuimarisha uchumi wa biashara ya bayoethano. Bayoethano inategemea kuwa na mchango mkubwa katika nishati zitakazotumika nchini Kenya ili kufikia lengo la asilimia 100 ya matumizi ya nishati safi ya kupikia ifikapo mwaka 2028. Uzoefu uliochukuliwa kutoka nchini Kenya ni namna Taasisi za kifedha zinashirikishwa katika kutoa mikopo yenye riba nafuu ili kuwezesha wafanyabiashara wa nishati safi ya kupikia kumudu gharama za uwekezaji. Vilevile, Serikali imetumia uzoefu huo katika kuandaa na kuboresha mikakati ya kuendeleza nishati ya bayoethano ili kuongeza matumizi ya nishati hiyo kwa ajili ya kupikia nchini. Uganda Kwa mujibu wa takwimu za Benki ya Dunia za mwaka 2023, asilimia 0.7 ya wananchi nchini Uganda walikuwa wanatumia nishati safi ya kupikia mwaka 2021. Hata hivyo, Serikali ya Uganda inaendelea na jitihada za kuongeza matumizi ya nishati safi ya kupikia, ikiwemo kuanzisha muundo wa bei maalumu ya umeme kwa ajili ya kupikia uliopitiwa na Mamlaka ya Udhibiti wa Umeme ya Uganda (ERA) na kuzinduliwa Mwaka 2021. Muundo huo ulilenga kuondoa matumizi ya mkaa na kuni kwa ajili ya kupikia kuanzia mwezi Januari, 2022, kwa kushusha gharama ya kupikia kwa umeme wa majumbani kuwa chini kuliko gharama za kupika kwa kutumia mkaa. ERA ilianzisha mfumo wa kulipia viwango tofauti vya bei ya umeme kulingana na matumizi ya nishati hiyo. Katika mfumo huo, bei ya umeme inapungua kadiri matumizi yanavyoongezeka juu ya uniti zilizopangwa na Mamlaka. Mfumo huo unalenga kuhimiza matumizi ya umeme katika kupika kwa kuhakikisha watumiaji wanaopika kwa umeme wanapata manufaa ya bei ya chini zaidi. Uzoefu uliochukuliwa kutoka Uganda ni namna ya kuongeza matumizi ya nishati ya umeme katika kupikia kupitia malipo ya LUKU. Serikali imetumia uzoefu huo katika kuandaa mikakati ya kuongeza matumizi ya umeme kupitia mfumo wa kulipia viwango tofauti vya bei ya umeme ili kuhamasisha matumizi ya umeme katika kupika nchini. Ghana Kwa mujibu wa takwimu za Benki ya Dunia za mwaka 2023, asilimia 30.3 ya wananchi nchini Ghana walikuwa wanatumia nishati safi ya kupikia mwaka 2021. Katika kukuza matumizi ya nishati safi ya kupikia, Serikali ya Ghana iliandaa Mkakati wa Nishati Safi ya Kupikia (2020 - 2024) mwaka 2019. Vilevile, Serikali imeingia makubaliano ya kimataifa ya Paris Agreement. Makubaliano haya yanalenga kukabiliana na mabadiliko ya tabianchi na kupunguza uzalishaji wa gesi chafu, ikiwa ni pamoja na uzalishaji wa kaboni dioksidi na gesi nyingine zinazochangia ongezeko la joto duniani. Pia, inatoa fursa kwa nchi kufanya biashara ya ITMOs (Internationally Transferred Mitigation Outcomes), ambapo nchi zinaweza kubadilishana mikopo ya kupunguza uzalishaji wa gesi zinazoharibu mazingira. Makubaliano haya yanalenga kukabiliana na mabadiliko ya tabianchi na kupunguza uzalishaji wa gesi chafu, ikiwa ni pamoja na uzalishaji wa kaboni dioksidi na gesi nyingine zinazochangia ongezeko la joto duniani. Pia, inatoa fursa kwa nchi kufanya biashara ya ITMOs (Internationally Transferred Mitigation Outcomes), ambapo nchi zinaweza kubadilishana mikopo ya kupunguza uzalishaji wa gesi zinazoharibu mazingira. Kwa mujibu wa Ripoti ya Ghana’s Framework on International Carbon Market and non-market approaches ya Mwaka 2022, Ghana inatumia na kufaidika na Kifungu cha 6 cha Mkataba wa Paris kwa njia zinazohamasisha ushirikiano na nchi mbalimbali ambapo imeshirikiana nao katika maeneo makuu matatu ambayo ni ushirikiano na Sekta Binafsi, uhamishaji wa Teknolojia na Ujuzi pamoja na biashara ya ITMOs. Hatua hizi zinaisaidia Ghana kutekeleza mikakati yake ya kupambana na mabadiliko ya tabianchi. Uzoefu uliochukuliwa kutoka Ghana ni namna ya kupunguza gharama za matumizi ya nishati safi ya kupikia kupitia ruzuku zinazoweza kutokana na biashara za kaboni. Serikali imetumia uzoefu huo katika kuandaa mikakati itakayowezesha kunufaika na mifuko ya fedha na programu za kimataifa za mazingira katika kuendeleza matumizi ya nishati safi ya kupikia nchini. 