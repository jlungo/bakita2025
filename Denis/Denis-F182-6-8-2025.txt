 HOTUBA YA RAIS WA JAMHURI YA MUUNGANO WA TANZANIA, MHESHIMIWA JAKAYA MRISHO KIKWETE, AKIZINDUA HATI ZA AHADI YA UADILIFU KWA VIONGOZI TAREHE 14 AUGUSTI 2015 Mheshimiwa George Huruma Mkuchika, Waziri wa Nchi Ofisi ya Rais Utawala Bora; Ndugu Sofia Mjema, Kaimu Mkuu wa Mkoa wa Dar es Salaam; Mheshimiwa Balozi Ombeni Yohana Sefue, Katibu Mkuu Kiongozi; Makatibu Wakuu Mliopo; Ndugu Tixon Nzunda, Kaimu Kamishna wa Maadili; Ndugu Ali Mfuruki, Mwenyekiti wa CEO’s Roundtable; Bw. Omari Issa, Afisa Mtendaji Mkuu, PDB; Bw. Frank Kanyusi, Afisa Mtendaji Mkuu, BRELA; Viongozi wa Vyama vya Siasa; Viongozi wa Serikali; Viongozi wa Dini; Wawakilishi wa Sekta Binafsi; Wageni Waalikwa; Mabibi na Mabwana; Nakushukuru sana Mheshimiwa George Huruma Mkuchika kwa kunialika katika tukio hili muhimu la kuzindua Hati za Ahadi ya Uadilifu kwa Viongozi wa Umma, Watumishi wa Umma na Sekta Binafsi. Namshukuru pia Ndugu Tixon Nzunda anayemuwakilisha, Mheshimiwa Jaji Salome Suzette Kaganda, Kamishna wa Tume ya Maadili kwa maelezo yake ya utangulizi kuhusu Hati za Ahadi tunazozindua leo. Napongeza wewe, na ofisi yako kwa maandalizi mazuri ya shughuli hii. Kuzinduliwa kwa Hati za Uadilifu leo ni hatua kubwa, muhimu na ya kihistoria katika safari yetu ya kuboresha na kuhuisha mifumo ya uadilifu iliyopo ili iweze kwenda sambamba na mazingira na nyakati tulizonazo. Kama mnavyofahamu, jitihada hizi za kujenga misingi na mifumo ya uadilifu zimeanza mara baada ya kupata uhuru. Kwa ajili hiyo napenda kutambua Sheria ya Maadili ya Taifa 1962, Tume ya Kudumu ya Uchunguzi 1965, iliainisha Miiko ya Viongozi kwa mujibu wa Azimio la Arusha 1967, Sheria ya Kamati ya Utekelezaji wa Miiko ya Uongozi Na. 6 ya 1973 ambayo baadaye ilibadilishwa kuwa Tume kwa Sheria Na. 5 ya 1987, Sheria ya Kuzuia Rushwa Na. 16 ya 1971, Sheria ya Maadili ya Viongozi wa Umma Na. 13 ya 1995 na Maboresho katika Sekta ya Umma na Mamlaka za Serikali za Mitaa. Umuhimu wa Maadili Katika Taifa Mheshimiwa Waziri na Wageni Waalikwa; Maadili ya Taifa ni moja ya tunu muhimu zinazolitambulisha Taifa na kutofautisha Taifa moja na lingine. Maadili mema ni kichocheo kikubwa cha maendeleo ya taifa, hujenga umoja, amani, upendo, uvumilivu na mshikamano katika Taifa. Maadili huchora mstari kati ya mema na maovu, mambo yanayovumilika na yasiyovumilika, yanayositirika na mambo yasiyositirika. Hivyo maadili ni nyenzo muhimu sana katika ujenzi wa taifa na huepusha taifa kuingia katika mifarakano na migogoro. Leo hii nchi yetu inajipambanua kuwa nchi yenye amani kwa sababu ya kazi kubwa ya ujenzi wa maadili iliyofanywa tokea uhuru na kutujengea mshikamano, kuvumiliana na kuheshimiana. Si kweli hata kidogo kuwa sisi Watanzania tumezaliwa na vinasaba vya amani au kinga dhidi ya machafuko. Amani na umoja wetu ni zao la kulinda na kuheshimu maadili yetu. Hivyo hatuna budi nasi kuyalinda kwa uwezo wetu wote. Chimbuko la Hati za Maadili Mheshimiwa Waziri na Wageni Waalikwa; Kwa muda mrefu kumekuwepo na changamoto kubwa katika kupambana na rushwa kama moja ya tatizo kubwa la utovu wa uadilifu nchini. Tumechukua hatua kadhaa ikiwemo kutengenezwa kwa Mkakati wa Mapambano Dhidi ya Rushwa na mabadiliko katika Sheria ambayo yalipelekea kuanzishwa kwa Taasisi ya Kuzuia na Kupambana na Rushwa (TAKUKURU) badala ya iliyokuwa Taasisi ya Kupambana na Rushwa (TAKUKURU). Tumepata mafanikio makubwa na ya kutia moyo ingawa bado zipo changamoto na manung’uniko ambayo hatuwezi kuyapuuza. Kwa madhumuni ya kuyaongezea mapambano haya nguvu na kasi, tukaamua Mpango wa Mapambano dhidi ya Rushwa uingizwe katika Mpango wa Matokeo Makubwa Sasa (BRN) ili kutoa msukumo wa pekee katika utekelezaji wake. Ahadi ya Uadilifu ni moja ya maeneo 12 iliyo katika Mpango wa Mapambano dhidi ya Rushwa chini ya Mpango wa Tekeleza sasa kwa Matokeo Makubwa (BRN). Maeneo mengine ni yafuatayo: i. Kuimarisha mwamko na uelewa kuhusu mapambano dhidi ya rushwa; ii. Kuwaumbua wala rushwa (name and shame); iii. Kuandaa Mtaala wa Maadili katika ngazi zote za elimu; iv. Kutoa taarifa kwa njia ya mtandao; v. Kuchukua hatua kali za kisheria dhidi ya wala rushwa; vi. Kulinda watoa taarifa na mashahidi wa vitendo vya rushwa; vii. Kuboresha, kuhuisha na kuweko uwiano wa maslahi katika sekta ya umma; viii. Kupunguza mlundikano wa kesi Mahakamani; ix. Matumizi ya mtandao katika manunuzi ya umma; x. Kuimarisha mfumo wa taarifa, ufuatiliaji na tathmini; na xi. Kuhakikisha utoaji wa huduma kwa wakati kwa njia ya Mkataba wa Huduma kwa Mteja. Ahadi za Uadilifu Mheshimiwa Waziri na Wageni Waalikwa; Hati za Ahadi za Uadilifu tunazozindua leo hii ni za aina tatu. Kuna Hati ya Ahadi ya Uadilifu kwa Viongozi wa Umma; Hati ya Ahadi ya Uadilifu ya Watumishi wa Umma; na Hati ya Ahadi ya Uadilifu ya Sekta Binafsi. Kwa upande wa Sekta ya Umma, Hati hizi zitasimamiwa na Menejimenti ya Utumishi wa Umma kupitia Waraka maalum utakaotoa mwongozo wa utekelezaji wa mpango huu. Kwa upande wa sekta binafsi, Hati za Uadilifu zitasainiwa kati ya makampuni binafsi na Wakala wa Usajili wa Biashara na Leseni (BRELA). Kuwepo kwa Hati za Uadilifu kunaimarisha sana mapambano ya kisheria dhidi ya rushwa na makosa mengine ya kiuadilifu. Hati za Uadilifu zinachochea utashi wa wale waliosaini hati hizo kuishi na kuenenda katika misingi ya uadilifu. Inatoa fursa kwa kujipima na kujitathimini wenyewe tofauti na mifumo ya kisheria ambayo msisitizo wake ni kutoa adhabu mara baada ya kitendo kutokea. Hati ya Uadilifu inachochea ile hali ya nadhiri ya mtu kumsuta na hivyo kumfanya atii bila shuruti. Huu ni mwanzo mzuri katika kujenga utamaduni wa kuheshimu maadili badala ya watu kushinikizwa kuyafuata maadili bila kuyaamini maadili yenyewe. Nawapongeza pia kwa uamuzi mzuri wa kufanya tathmini kila baada ya miaka mitatu kuona namna ambavyo mfumo huu utakuwa ukifanya kazi. Ufuatiliaji ni muhimu sana ili kufanya Hati za Maadili kuwa na maana. Vinginevyo, kusaini Hati ya Maadili kunaweza kuchukuliwa kama utekelezaji wa matakwa ya mwajiri au Serikali na sio wajibu na ahadi ya kuishi na kukienzi kiapo chenyewe. Mimi naamini huu ni mwanzo mzuri sana katika safari ya kujenga uadilifu nchini. Wito kwa Sekta Binafsi Mheshimiwa Waziri na Wageni Waalikwa; Uwepo wa Hati za Uadilifu kwa sekta binafsi ni hatua ya kimapinduzi katika ujenzi wa utamaduni mpya wa uwajibikaji. Kwa muda mrefu jitihada za kujenga uadilifu na kupambana na rushwa umekuwa ukilenga sekta ya umma pekee. Ni ukweli ulio wazi kuwa, rushwa katika sekta ya umma haifanywi na watumishi wa sekta ya umma pekee. Maana ili watumishi wa umma wapokee rushwa, lazima pawepo na mtu wa sekta binafsi anayetoa. Wapo wanaotoa kwa kuombwa lakini pia wapo wanaotoa bila kuombwa ili kushawishi wapate nao upendeleo kwa tenda. Kwa minajili hiyo, kutoshiriki kwa sekta binafsi katika mapambano dhidi ya rushwa hupunguza kasi na nguvu ya mapambano hayo. Nafurahi kuwa sasa sekta binafsi nayo imeamua kuwa sehemu ya suluhisho badala ya kuwa sehemu ya tatizo. Ninaposema hivyo, simaanishi kuwa watu wote au makampuni yote katika sekta binafsi yanashiriki vitendo vilivyo kinyume na maadili ikiwemo rushwa. Natambua kuwa hata kabla ya kubuniwa kwa Hati za Uadilifu, tayari zilikuwepo kampuni ambazo zilishajiwekea hati za uadilifu zenye kuhusisha maadili kama uwazi katika ulipaji kodi, kutoshiriki katika rushwa na utii wa Sheria na kanuni za kuendesha biashara zao. Makampuni haya yamekuwa wahanga wakubwa kutokana na kuwepo kwa makampuni mengine ambayo hayafuati maadili hayo. Matokeo yake imekuwa ni gharama sana kwa makampuni kufuata misingi ya uadilifu kuliko kutoifuata. Hawa ndio wamekuwa wakinung’unika sana juu ya kuwepo kwa mazingira yasiyoridhisha ya kufanya biashara. Ninafurahi kuwa kumekuwa na uungwaji mkono wa mfumo huu wa Hati ya Uadilifu miongoni mwa wadau wa sekta binafsi. Leo hii tumeshuhudia Mwenyekiti wa CEO’s Roundtable akitia saini Hati za Uadilifu akiwakilisha makampuni yapatayo 100 yaliyoonyesha utayari. Natambua kuwa wako wale ambao hawajafurahia sana utaratibu huu na wangependa usifanikiwe. Nawasihi nao wajifunze kutoka kwa wenzao na wawe tayari kubadilika. Kushiriki kwa wenzao ni kielelezo kuwa inawezekana kufanya biashara kwa kufuata maadili na ukapata faida. Tena kadiri wote watakapoingia katika utaratibu huu, uwanja wa kufanya biashara utakuwa sawia zaidi na kumfanya kila mmoja kunufaika kuliko ilivyo sasa. Ahadi ya Serikali Mheshimiwa Waziri na Wageni Waalikwa; Serikali itaendelea kuimarisha utendaji Serikalini na kupambana na maovu katika jamii, hususan rushwa na utovu wa maadili. Tutaendelea kuchukua hatua thabiti za kuzuia viongozi na watumishi wa umma kutumia nafasi zao kujitajirisha, kujilimbikizia mali na kujipatia manufaa binafsi isiyo halali. Tuko tayari kutunga Sheria mpya, kurekebisha zile zilizopo na kujenga mifumo mizuri ya usimamizi wa uadilifu, uwajibikaji, uwazi na mapambano dhidi ya rushwa. Tumeiishi dhamira yetu hiyo kwa vitendo kwa kuwezesha kutungwa kwa Sheria mpya ya Kuzuia na Kupambana na Rushwa, Sheria ya Kudhibiti Gharama za Uchaguzi, Sheria ya Ukaguzi wa Umma na hivi karibuni Sheria ya Kulinda Watoa Taarifa na Mashahidi. Pia, Serikali yetu ni mwanachama wa Mpango wa Afrika wa Kujitathimini Kiutawala Bora (APRM) na Mpango wa Uendeshaji Serikali kwa Uwazi (OGP) ambayo yote kwa pamoja inasisitiza uadilifu katika uendeshaji wa shughuli za Serikali. Serikali inaahidi kuiwezesha Sekretarieti ya Maadili ya Viongozi wa Umma kwa Rasilimali fedha ili iweze kuutangaza mpango huu vyema na kujenga uelewa mpana wa wadau wote muhimu katika mapambano dhidi ya rushwa. Tunaahidi kutekeleza sehemu ya wajibu wetu kwa kusimamia vyema na kuhakikisha Hati za Uadilifu kwa Viongozi wa Umma na zile za Watumishi wa Serikali zinasainiwa, na wanaozisaini wanaziishi na kuzizingatia katika kutekeleza wajibu wao. Tutahakikisha pia tunashirikiana na sekta binafsi katika kutekeleza mpango huu. Azma yetu kwa siku za usoni ni kutoa kipaumbele katika zabuni zitolewazo na Serikali kwa yale makampuni ambayo yanashiriki katika mpango huu, kama tufanyavyo sasa kwa kutoa zabuni kwa makampuni yenye hati ya mlipa kodi na mashine za EFD. Hitimisho Mheshimiwa Waziri na Wageni Waalikwa; Ni matarajio yangu kwamba Viongozi wa Umma, Watumishi wote wa Umma na Makampuni yaliyosajiliwa Tanzania yatasaini Hati ya Ahadi ya Uadilifu na kuwasilisha kwa Mamlaka inayohusika na kusimamia utekelezaji wake ndani ya Taasisi zao ikiwa ni ishara ya kuonesha utayari wao wa kukuza uadilifu na kupambana na vitendo vya rushwa. Nawasihi wadau wote muendelee kuunganisha nguvu mliyoionesha katika maabara ya BRN na uandaaji wa Ahadi ya Uadilifu katika kukuza uadilifu nchini. Aidha, ninawaomba wananchi wote kushirikiana na Serikali katika kufichua vitendo vya rushwa na utovu wa maadili, pia kufuatilia utekelezaji wa ahadi zilizotolewa na Viongozi, Watumishi wa Umma na Sekta Binafsi. Nimalize kwa kusema kuwa mapambano dhidi ya utovu wa maadili na rushwa katika Serikali na sekta binafsi ni jambo linalohitajika kuwa endelevu, wakati wote tuwe makini na wabunifu ili kuendeleza mapambano hayo. Mpango huu tunaouzindua leo ni utekelezaji thabiti wa dhamira hiyo njema. Kwa maneno hayo mengi, sasa niko tayari kuzindua Hati za Ahadi ya Uadilifu ambazo zitakuwa nyenzo muhimu katika Kampeni ya Kitaifa ya Maadili na Mapambano dhidi ya Rushwa. Nawashukuru kwa Kunisikiliza 