HOTUBA YA MHESHIMIWA DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA KATIKA HAFLA YA UZINDUZI RASMI WA DARAJA LA KIMATAIFA LA RUSUMO TAREHE 6 APRILI 2016


 Mheshimiwa Paul Kagame, Rais wa Jamhuri ya Rwanda pamoja na Mama Janet Kagame; Mheshimiwa Balozi Dkt. Augustine Mahiga (Mb), Waziri wa Mambo ya Nje na Ushirikiano wa Afrika na Mwenyekiti wa Baraza la Mawaziri la Jumuiya ya Afrika Mashariki; Waheshimiwa Mawaziri kutoka Tanzania na Rwanda mliopo hapa; Mheshimiwa Balozi Dkt. Richard Sezibera, Katibu Mkuu wa Jumuiya ya Afrika Mashariki; Mheshimiwa Balozi Masaharu Yoshida, Balozi wa Japan nchini Tanzania; Mheshimiwa Balozi Tomio Sakamoto, Balozi wa Japan nchini Rwanda; Waheshimiwa Wakuu wa Mikoa kutoka Tanzania na Rwanda mliopo hapa; Bw. Toshio Nagase, Mwakilishi Mkuu wa Shirika la Ushirikiano wa Kimataifa la Japan (JICA) nchini Tanzania; Bw. Takahiro Moriya, Mwakilishi Mkuu wa Shirika la Ushirikiano wa Kimataifa la Japan (JICA) nchini Rwanda; Waheshimiwa Wabunge kutoka Tanzania na Rwanda; Viongozi wote mliopo hapa; Wageni Waalikwa Wenzangu; Mabibi na Mabwana: Leo ni siku muhimu sana siyo tu kwa nchi zetu mbili za Tanzania na Rwanda bali eneo zima la Afrika Mashariki. Muda mfupi ujao mimi na mwenzangu, Mheshimiwa Rais Kagame, tutafanya uzinduzi rasmi wa Daraja la kimataifa la Rusumo na Kituo cha Kutoa Huduma kwa Pamoja Mpakani (OSBP) cha Rusumo. Binafsi nimefurahi sana kushiriki katika tukio hili muhimu na la kihistoria. Nawashukuru wageni waalikwa na wananchi wa Rusumo pamoja na maeneo ya jirani kwa kujitokeza kwa wingi kushuhudia uzinduzi huu. Kujitokeza kwenu kwa wingi mahali hapa ni uthibitisho wa umuhimu wa mradi huu. Ndugu Wananchi; Daraja na Kituo hiki cha Pamoja ni muhimu sana kwa maendeleo ya kiuchumi na kijamii kwa nchi zetu mbili na Jumuiya yetu kwa ujumla. Hivi punde mmeelezwa kuwa daraja la zamani lilikuwa na uwezo wa kupitisha mzigo usiozidi tani 8. Daraja hili jipya lina uwezo wa kupitisha mzigo wa tani 20. Aidha, Daraja hili lenye njia mbili na urefu wa meta 80, limeongeza mwendokasi wa magari kutoka wastani wa kilometa 5 kwa saa za zamani hadi kilometa 30 kwa saa hivi sasa. Kituo cha Pamoja nacho kimepunguza muda ambao wasafirishaji walikuwa wakitumia kushughulikia masuala ya mipakani, hususan masuala ya uhamiaji na ushuru. Hivyo basi, kukamilika kwa miradi hii miwili kutachochea na kukuza shughuli za biashara, utalii, uwekezaji, kilimo na viwanda kati ya nchi zetu mbili na kwenye eneo zima la Afrika Mashariki. Napenda kutumia fursa hii, kuwashukuru viongozi wa Rwanda na Tanzania waliofanikisha ujenzi wa daraja hili, ambalo limegharimu takriban shilingi bilioni 60. Kipekee kabisa natoa shukrani zangu nyingi kwa Serikali ya Japan kwa kufadhili ujenzi wa daraja hili. Ahsanteni sana marafiki zetu wa Japan. Nawaomba Mabalozi wa Japan mliopo hapa mfikishe shukrani zetu kwenye Serikali yenu. Vilevile, napenda kuishukuru Benki ya Maendeleo ya Afrika ambayo imekuwa ikifadhili miradi mingi ya ujenzi wa miundombinu nchini mwetu na kwenye Jumuiya yetu. Hivi punde tumemsikia mwakilishi wa Benki hiyo akieleza mipango yao ya kuendelea kufadhili ujenzi wa miundombinu, hususan ya barabara katika nchi zetu mbili. Mwisho lakini sio kwa umuhimu napenda kuipongeza Sekretarieti ya Jumuiya ya Afrika Mashariki kwa kazi kubwa wanayoifanya ya kubuni na kuratibu ujenzi wa miradi mbalimbali ya miundombinu katika eneo letu. Nawaomba muendelee na jitihada hizo. Ndugu Wananchi; Umoja ni nguvu. Rwanda na Tanzania ni miongoni mwa nchi sita wanachama wa Jumuiya ya Afrika Mashariki. Eneo letu hivi sasa lina takriban watu milioni 162. Hii ni fursa nzuri ya kukuza biashara na uchumi kwa ujumla. Kama tutatumia vizuri rasilimali zilizopo katika eneo letu na kuimarisha umoja na ushirikiano kati yetu, tutapiga hatua kubwa kimaendeleo. Hatutahitaji kutegemea misaada kutoka nje. Ni kwa sababu hiyo, napenda kumshukuru Mheshimiwa Rais Kagame kwa kunialika kutembelea nchi yake ya Rwanda. Hii itakuwa ni ziara yangu ya kwanza nje ya nchi tangu nimechaguliwa kuwa Rais wa Jamhuri ya Muungano wa Tanzania. Ahsante sana Mheshimiwa Rais kwa kunialika. Nimekubali kuitembelea Rwanda kwa vile natambua uhusiano wa kihistoria, kidugu na kirafiki uliopo kati ya nchi zetu mbili. Tanzania na Rwanda zinategemeana kwa kiwango kikubwa. Wananchi wetu ni ndugu. Aidha, takriban asilimia 70 ya bidhaa zinazotoka na kuingia Rwanda zinapitia kwenye Bandari ya Dar es Salaam. Hivyo, naamini ziara hii itaimarisha zaidi uhusiano na ushirikiano uliopo kati ya nchi zetu mbili. Nitumie fursa hii kuwahamasisha wafanyabiashara wa Rwanda kuendelea kutumia Bandari yetu ya Dar es Salaam. Serikali ya Tanzania imejipanga kuboresha huduma katika Bandari ya Dar es Salaam kwa kuondoa changamoto zilizopo. Ndugu Wananchi; Serikali zetu mbili ziliamua kujenga miradi hii miwili ili kurahisisha shughuli za usafirishaji. Kama mnavyofahamu, siku za nyuma kulikuwa na ucheleweshaji wa usafirishaji wa mizigo kati ya nchi zetu. Ucheleweshaji huo wakati mwingine ulitokana na sababu za msingi lakini nyakati nyingine ulitokana na watumishi wasio waaminifu wa vituo vya mpakani kuendekeza vitendo vya rushwa. Sasa miundombinu imejengwa. Ni matumaini yangu kuwa sasa tatizo la ucheleweshwaji limepata mwarobaini wake. Hivyo, natoa wito kwa watumishi wa mipakani kuhakikisha mizigo haicheleweshi njiani bila sababu za msingi. Kwa wale wapenda rushwa nawaonya kuacha tabia hiyo mara moja, kinyume chake Serikali itawashughulikia. Sambamba na hilo, napenda kuagiza kuwa kuanzia sasa vituo vya ukaguzi wa magari ya mizigo yanayopita ukanda wa kati (central corridor) kwa upande wa Tanzania vitakuwa vitatu tu, yaani Vigwaza Mkoani Pwani, Njuki Mkoani Singida na Nyakahura katika mkoa wa Kagera. Nina imani kuwa kama sote tukichukua hatua za namna hiyo, mradi huu ambao umejengwa kwa kutumia fedha nyingi, utakuwa na manufaa makubwa kwa nchi zetu mbili. Pamoja na faida za kiuchumi, mradi huu pia unatarajiwa kuleta manufaa ya kijamii, ikiwemo kupunguza tatizo la maambukizi ya ugonjwa wa UKIMWI. Hii ni kwa sababu hivi sasa madereva hawatalazimika kukaa kwenye eneo hili kwa muda mrefu. Wageni waalikwa; Mabibi na Mabwana; Sambamba na miradi ya ujenzi wa barabara, nchi zetu mbili pamoja na Burundi zipo hatua nzuri ya kutekeleza mradi wa reli ya kisasa kutoka Dar es Salaam-Isaka-Kigali/Keza-Gitega-Musongati wenye urefu wa km 1,435. Utekelezaji wa mradi huu upo katika hatua nzuri ambapo tayari makampuni 13 yamechaguliwa kushindania zabuni ya ujenzi wa reli hiyo. Kukamilika kwa miradi hii yote kutawezesha eneo letu kuwa na miundombinu ya usafiri ya uhakika na hivyo kuongeza kasi ya shughuli za kiuchumi. Nitoe wito kwa wananchi kutumia ipasavyo fursa za kuimarika kwa miundombinu ya usafiri kwenye nchi zetu kujiletea maendeleo, hasa kwa kufanya kazi halali kwa bidii. Nasisitiza kufanya kazi halali. Kinyume na hivyo, hatutakuwa na msamaha na wale wote watakaojihusisha na shughuli zisizo za halali, ikiwemo ujambazi. Mheshimiwa Rais Kagame; Waheshimiwa Mawaziri; Waheshimiwa Viongozi; Waheshimiwa Mabalozi; Wageni Waalikwa; Mabibi na Mabwana: Nihitimishe hotuba yangu kwa kutoa wito kwa wananchi wote kutunza rasilimali hii kubwa tuliyowekeza. Watumiaji wa barabara na wananchi kwa ujumla hamna budi kuutunza mradi huu na kuwafichua watu ambao watakuwa wakifanya vitendo vinavyoweza kuharibu miundombinu yake, ikiwemo kuzidisha uzito wa magari, kumwaga mafuta barabarani, kuendesha magari kwa uzembe na kusababisha ajali, uegeshaji holela wa magari, kuharibu au kuiba alama za barabarani, kuiba vyuma vya madaraja na vitendo vingine viovu n.k. Aidha, napenda kuzikumbusha Mamlaka za Tanzania na Rwanda zinazohusika na uendeshaji wa mradi huu kuhakikisha kuwa zinatekeleza majukumu yao ipasavyo. Hakikisheni mnalinda na kuifanyia ukarabati wa mara kwa miundombinu na rasilimali za mradi huu ili idumu kwa muda mrefu kama ilivyokusudiwa. Baada ya kueleza maneno hayo, sasa nipo tayari kwenda kushiriki kwenye shughuli iliyonileta hapa ya kufanya uzinduzi wa Daraja la Kimataifa la Rusumo na Kituo Cha Pamoja Cha Mpakani Cha Rusumo pamoja na Mhe. Rais Kagame. Mungu Ibariki Tanzania! Mungu Ibariki Rwanda! Mungu Ibariki Jumuiya ya Afrika Mashariki! “Ahsanteni kwa Kunisikiliza” 