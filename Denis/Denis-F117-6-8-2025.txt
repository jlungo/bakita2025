 HOTUBA YA MHE. DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA KWENYE UZINDUZI WA MRADI WA KUFUFUA UMEME WA KINYEREZI II, DAR ES SALAAM, TAREHE 3 APRILI, 2018 Mheshimiwa Medard Kalemani, Waziri wa Nishati; Waheshimiwa Mawaziri mliopo; Mheshimiwa Paul Makonda, Mkuu wa Mkoa wa Dar es Salaam; Mheshimiwa Katibu Mkuu wa Wizara ya Nishati; Bwana Hiroyuki Kubota, Mwakilishi wa Balozi wa Japan nchini; Waheshimiwa Wabunge mliopo mkiongozwa na Mbunge wa hapa Mheshimiwa Bonna Kaluwa; Dkt. Alexander Kyaruzi, Mwenyekiti wa Bodi ya Wakurugenzi ya TANESCO; Dkt. Tito Mwanuka, Mkurugenzi Mtendaji wa TANESCO; Mwakilishi Mkuu wa Shirika la Maendeleo la Japan (JICA); Mwakilishi Mkazi wa Benki ya Sumitomo Mitsui Corporation ya Japan; Waheshimiwa Viongozi wengine wa Serikali mliopo; Waheshimiwa Viongozi wa Vyama vya Siasa na Dini mliopo; Waheshimiwa Wageni wengine Waalikwa; Wananchi Wenzangu, Mabibi na Mabwana: Awali ya yote, napenda kumshukuru Mwenyezi Mungu kwa kutuwezesha kukutana hapa. Aidha, namshukuru Mheshimiwa Waziri na Viongozi wa Wizara ya Nishati kwa kunialika kuja kuzindua Mradi huu wa Kufufua Umeme Megawati 240 kwa kutumia gesi asilia hapa Kinyerezi. Ahsanteni sana. Nawashukuru pia wananchi wa Kinyerezi kwa kujitokeza kwenu kwa wingi kushuhudia tukio hili, licha ya mvua nyingi kuendelea kunyesha. Ahsanteni sana wana-Kinyerezi. Naomba pia mniruhusu nitumie fursa hii, hapa mwanzoni kabisa, niipongeze Wizara ya Nishati pamoja pamoja na Shirika la Umeme Tanzania (TANESCO) kwa kazi nzuri mnayoifanya. Waswahili husema “mnyonge mnyogeni lakini haki yake mpeni”. Siku hizi, TANESCO, mnajitahidi sana kufanya kazi. Hongereni sana. Endeleeni hivyo hivyo. Serikali ipo pamoja nanyi. Nampongeza Mkandarasi, Kampuni ya Sumitomo Corporation ya Japan, kwa kuutekeleza mradi huu kwa haraka. Kama tulivyosikia, Mradi huu, ambao unatekelezwa kwa kutumia teknolojia ya kisasa ya combined cycle (yaani gesi na mvuke unaozalishwa na mtambo wa kufufua umeme), awali ulipangwa kukamilika mwezi Septemba 2018, lakini leo mwezi Aprili 2018, tayari. Hongera sana kwa Kampuni ya Sumitomo. Mmetekeleza kwa vitendo dhana yetu ya “Hapa Kazi Tu”. Nawapongeza na kuwashukuru pia kwa kutoa ajira nyingi kwa Kitanzania. Nimeambiwa kuwa kati ya wafanyakazi takriban 2,000 wa Kampuni hii ambao wameshiriki kwenye utekelezaji wa Mradi huu, asilimia 95 ni Watanzania. Hii maana yake ni kwamba fedha nyingi za kutekeleza Mradi huu zimebaki hapa nchini. Tunawashukuru sana. Waheshimiwa Viongozi, Mabibi na Mabwana; Umeme ni injini na mhimili muhimu katika ukuzaji uchumi na kuboresha maisha ya binadamu. Umeme unachochea shughuli za uzalishaji na hivyo kutoa fursa za ajira na kuboresha maisha ya watu. Azma na dhamira yetu ya kujenga uchumi wa viwanda haiwezi kutimia bila ya kuwa na umeme wa kutosha na wa uhakika. Ni kwa sababu hiyo, inatia moyo sana kuona kuwa, pamoja na matatizo tuliyonayo ambayo nitayaeleza muda mchache ujao, hali ya umeme nchini sio mbaya sana. Mmesikia hivi punde kuwa mahitaji ya umeme nchini hivi sasa ni Megawati 1,051, lakini tunaozalisha ni Megawati 1,513.3. Haya ni mafanikio makubwa ambayo hatuna budi kujipongeza. Hata hivyo, pamoja na takwimu hizo za kutia matumaini, ni wazi kuwa jitihada za makusudi zinahitajika ili tuweze kuwa na umeme unaokidhi mahitaji ya uchumi wa kisasa. Mathalan, sisi leo tunajivunia kuwa na Megawati 1,513.3; lakini yapo Mataifa mengine, wakiwemo marafiki zetu wa karibu, ambao wana umeme mwingi zaidi. Kwa mfano, wenzetu wa Ethiopia wana takriban Megawati 4,300 na hivi sana wanakamilisha ujenzi wa Bwawa la kuzalisha Megawati nyingine 6,000. Hii peke yake inaonesha kuwa jitihada za makusudi zinahitajika ili kuongeza uzalishaji wa umeme nchini. Lakini ukiachilia mbali mfano huo, utafiti uliofanywa na Ofisi yetu ya Takwimu mwaka 2015, ulionesha kuwa asilimia 36.6 tu ya Watanzania ndio walikuwa wameunganishwa na umeme, bila shaka, hivi sasa itakuwa imeongezeka. Zaidi ya hapo, Watanzania wengi, takriban asilimia 60 wanatumia mkaa, kuni au mafuta ya taa kupata nishati. Hali hii imechangawia na bei ya umeme nchini kuwa juu na hasa kwa kuwa umeme wetu mwingi vado unazalishwa kwa kutumia mafuta (dizeli); na kama mnavyofahamu baadhi ya mikataba ya kuzalisha umeme tuliyoingia ni mibovu. Athari za kutumia kuni na mkaa zinafahamika. Kwanza, inachangia kuharibu mazingira, ambapo katika nchi yetu inakadiriwa kuwa kila mwaka tunapoteza hekta 400,000 za misitu. Pili, matumizi ya kuni na mkaa yana athari nyingi za kiafya. Waheshimiwa Viongozi, Mabibi na Mabwana: Ni kutokana na sababu hizo, uzalishaji wa umeme imekuwa kipaumbele cha Serikali ya Awamu ya Tano. Na hii ndio sababu leo nimefurahi kuja hapa kuzindua mradi huu wa Kinyerezi II ambao utaongeza kwenye Gridi yetu ya Taifa Megawati 240. Nitumie fursa hii kuishukuru Serikali ya Japan kwa kushirikiana nasi katika kutekeleza mradi huu. Kama mlivyosikia, gharama za mradi huu ni Dola za Marekani milioni 344, sawa na shilingi bilioni 758. Serikali yetu imetoa Dola za Marekani milioni 51.6 sawa na takriban shilingi bilioni 120, na wenzetu wa Japan wametupatia Mkopo wa Masharti nafuu wa Dola za Marekani milioni 292.4. Tunawashukuru sana. Nimefurahi kuona kuwa katika shughuli hii tunaye Mwakilishi wa Balozi wa Japan, Bw. Kubota, pamoja na Wawakilishi wa Shirika la Maendeleo la Japan (JICA) na Benki ya Maendeleo ya Japan. Tunaomba mtufikishie shukrani zetu nyingi kwa Mfalme, Waziri Mkuu pamoja na Wananchi wote wa Japan. Waheshimiwa Viongozi, Mabibi na Mabwana: Mbali na mradi huu wa Kinyerezi II, hivi sasa tunafanya upanuzi wa Kinyerezi I ili kuuongezea wa kuzalisha umeme kutoka Megawati 150 za sasa hadi kufikia Megawati 325. Mradi huu ambao unatekelezwa na Serikali kwa asilimia 100 kwa gharama ya Dola za Marekani milioni 188, takriban shilingi bilioni 400, nao nimeambiwa unatarajia kukamilika mwakani  . Miradi mingine ya kuzalisha umeme kwa kutumia gesi asilia ambayo ipo kwenye hatua mbalimbali ni Kinyerezi III utakaozalisha Megawati 600, Kinyerezi IV Megawati 330, Mradi wa Mtwara Megawati 300, Somanga Fungu Megawati 330, n.k. Lakini, zaidi ya hapo, hivi sasa tupo mbioni kuanza utekelezaji wa Mradi mkubwa wa kuzalisha umeme wa maji wa Stiglier’s Gorge, ambao utatoa Megawati 2,100. Ni matumani yangu kuwa Wizara ya Nishati itakamalisha mapema taratibu za kumpata Mkadarasi wa kutekeleza mradi huo. Lengo letu ni kwamba, ikifika mwaka 2020, nchi yetu iwe na angalau Megawati 5,000. Na tukiweza kutimiza lengo hilo, tutaanza kuwabana TANESCO nao wapunguze bei ya umeme. Nchi yetu ina vyanzo vingi vya kuzalisha umeme, ikiwemo gesi asilia, maji, jua, upepo, makaa ya mawe, nyuklia, n.k. Hivyo, haiwezekani bei ya umeme iendelee kuwa juu. Nitumie fursa hii kukaribisha makampuni au watu binafsi kuwekeza kwenye sekta ya umeme nchini. Lakini nitoe angalizo kwamba hatutakuwa tayari kushirikiana na wawekezaji matapeli na wenye nia ya kujinufaisha wao zaidi. Waheshimiwa Viongozi, Mabibi na Mabwana: Kama mjuavyo, ili umeme uweze kumfikia mtumiaji una hatua tatu muhimu. Hatua ya kwanza, ni kufufua au kuzalisha umeme wenyewe. Pili, usafirishaji; na tatu ni usambazaji. Hivyo basi, mbali na mipango na mikakati ya kuzalisha au kufufua umeme ambayo nimetoka kuielezea hivi punde, Serikali pia inatekeleza miradi mikubwa ya kusafirisha umeme. Hivi karibuni tumekamilisha mradi wa kusafirisha umeme wa msongo wa kilovoti 400 kutoka Iringa hadi Shinyanga umbali wa wa kilometa 632. Miradi ya msongo wa kilovoti 400 kutoka Singida - Namanga umbali wa kilometa 414; Mbeya – Nyakanazi msongo wa kilovoti 400; na Makambako – Songea kilovoti 250 nayo inaendelea. Kuhusu miradi ya usambazaji umeme, hivi sasa tupo kwenye utekelezaji wa Mradi mkubwa wa Kupeleka Umeme Vijijini Awamu ya Tatu ambapo tunalenga ikifika mwaka 2020/2021 vijiji vyote nchini viwe vimefikiwa na miundombinu ya umeme. Hadi kufikia mwezi Desemba 2016 takriban vijiji 4,395 kati ya 12,268 tayari vilikuwa vimefikiwa na miundombinu ya umeme. Hivyo, Awamu hii ya Tatu utafikisha kwenye vijiji vilivyosalia ambavyo idadi yake ni 7,873. Ni matumaini yangu kuwa kutokana na hatua tunazochukua, baada ya muda mfupi ujao, nchi yetu itakuwa sio tu na umeme wa kutosha, bali pia umeme wa uhakika na wenye kupatikana kwa gharama nafuu. Na hii ndio moja ya sababu iliyonisukuma kuigawa Wizara ya Nishati na Madini ili kuwa Wizara ya Nishati peke yake na Madini peke yake. Waheshimiwa Viongozi, na Ndugu Wananchi; Nimekuja hapa kwa ajili ya kuzindua Mradi wa Kufufua Umeme Megawati 240 wa Kinyerezi unaotumia teknolojia ya kisasa ya combined cycle. Tayari nimemshukuru Mheshimiwa Waziri kwa kunialika. Nimeipongeza Wizara, TANESCO pamoja na Mkandarasi kwa kumaliza mradi mapema. Nimewashukuru marafiki zetu wa Japan kwa kutupatia mkopo wa masharti nafuu; na nimeeleza mikakati tuliyonayo ya kuimarisha upatikanaji wa umeme nchini. Hata hivyo, kabla sijahitimisha, napenda nieleze masuala machache ya mwisho. Kwanza, napenda kuhimiza Wizara ya Nishati, kupitia TANESCO na REA, kuongeza kasi ya kuunganishia wananchi umeme. Niwaombe wananchi nanyi mchangamkie fursa za kuunganishiwa umeme. Serikali imepunguza gharama za kuunganisha umeme kwa kiwango kikubwa. Sambamba na hilo, naziomba taasisi za umma na binafsi, za hapa nchi na nje ya nchi, kuongeza kasi au kuchangamkia fursa ya kusambaza gesi asilia kwa wananchi ili kupunguza athari za matumizi ya mkaa na kuni nchini. Changamkieni pia fursa za kusambaza umeme wa jua. Pili, Mkurugenzi Mtendaji wa TANESCO ameeleza kuwa channgamoto kubwa iliyokumba mradi huu ni kodi na tozo mbalimbali ambazo zimeongeza gharama za mradi kutoka Dola za Marekani milioni 344 hadi kufikia Dola za Marekani milioni 356.2. Nitumie fursa hii kurudia wito wangu kwa taasisi za Serikali kufanya kazi kwa karibu na kwa ushirikiano, hususan katika kutekeleza miradi mikubwa ya maendeleo kama hii. Hivi majuzi nilikuwa Bohari ya Dawa kupokea msaada wa magari 181 kutoka Global Fund; nao waliilalamikia Mamlaka ya Chakula na Dawa (TFDA) kuwa kikwazo cha kutoa dawa bandarini. Magari ya Polisi yalikwama muda mrefu Bandari kwa sababu ya kodi. Niziombe basi, taasisi za Serikali kufanya kazi kwa ushirikiano; lakini bila kuathiri utendaji wenu. Tatu, ni kwenu watani zangu wa Dar es Salaam. Serikali inahamia Dodoma, lakini dhamira yetu ya kuifanya Dar es Salaam kuwa Jiji la Kisasa bado ipo pale pale. Kama tulivyoahidi wakati wa kampeni, hivi sasa tunaendelea na ujenzi wa madaraja ya juu pale TAZARA na Ubungo ili kupunguza tatizo la foleni. Mwaka huu pia tunatarajia kuanza ujenzi wa Awamu ya Pili ya miundombinu ya magari ya mwendokasi kutoka Kariakoo kwenda Mbagala. Ujenzi wa Kiwanja cha Ndege unaendelea vizuri, na kama mlivyosikia jana tumeipokea ndege yetu nyingine mpya. Ujenzi wa Reli ya Kisasa kwenda Morogoro na Dodoma unaendelea. Bandari ya Dar es Salaam nayo inapanuliwa. Vilevile, Serikali imepata Mkopo kutoka Benki ya Dunia wenye thamani ya shilingi bilioni 660 ambazo zitatumika kujenga barabara zenye urefu wa kilometa 210, masoko, Stendi ya Mabasi pamoja mifereji mikubwa ya kilometa 40, ikiwemo katika Bonde la Msimbazi. Miradi hii imepangwa ikamilike mwaka 2020. Kuhusu elimu, Mkoa wa Dar es Salaam unatengewa wastani wa shilingi bilioni 1 kila mwezi kwa ajili ya elimu bila malipo. Mwaka huu wa fedha, tayari umepokea shilingi bilioni 7.27; na tangu mpango huu uanze, umeshapokea shilingi bilioni 25.84. Sambamba na fedha hizo za elimu bila malipo, katika Mwaka huu wa Fedha, Mkoa umepokea shilingi bilioni 3.5 ili kujenga na kukarabati miundombinu, ambapo jumla ya shule za msingi 4 na sekondari 12 zinakarabatiwa, zikiwemo shule kongwe za Azania, Jangwani na Tambaza. Kuhusu afya, ninyi ni mashahidi upatikanaji wa dawa katika vituo vya kutolea huduma za afya unazidi kuimarika. Ujenzi wa miundombinu unaendelea. Hospitali za Rufaa za Mkoa za Amana, Mwananyamala na Temeke zimeboreshewa miundombinu. Tunajenga hospitali za Wilaya ya Konondoni (Mabwepande) na Ilala (Kivule). Vituo vya afya vya Kimbiji (Kigamboni), Mtoni Kijichi, Charambe navyo vinakarabatiwa ili viwe na uwezo wa kutoa huduma za dharura, hususan upasuaji kwa wajawazito. Hospitali za Kitaifa zilizopo hapa Dar es Salaam, ikiwemo Muhimbili tunaendelea kuiboresha. Na kama mnavyofahamu, Hospitali ya Mloganzila nayo imeanza kazi na hivyo kupunguza mzigo kwa Muhimbili. Haya niliyosema ni baadhi tu ya mambo ambayo tuliahidi na tumeanza kuyatekeleza. Niwaombe wana-Dar es Salaama na Watanzania kwa ujumla, endeleeni kuiunga mkono Serikali, lakini tushirikiane kuitunza amani yetu. Tusikubali watu wachache, kwa maslahi yao binafsi, watuondoe katika ajenda yetu ya maendeleo au watufarakanishe kwa misingi ya ukabila, udini, ukanda, n.k. Niliapa kuilinda amani ya nchi yetu, naahidi nitailinda kwa nguvu zangu zote. Baada ya kusema hayo, sasa nipo tayari kutekeleza jukumu lililonileta hapa la Kuzindua Mradi wa Kufufua Umeme wa Kinyerezi utakaozalisha Megawati 240. Mungu Ibariki Miradi yetu ya Umeme! Mungu wabariki Wana-Dar es Salaam! Mungu Ibariki Tanzania! “Ahsanteni sana kwa kunisikiliza’