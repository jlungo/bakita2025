  JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHE.  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  WAKATI  WA  MAADHIMISHO  YA  SIKU  YA  POSTA  DUNIANI,  UKUMBI  WA  JAKAYA  KIKWETE,  DODOMA  OKTOBA,  2021.    Mhe.  Job  Ndugai  (Mb.),  Spika  wa  Bunge  la  Jamhuri  ya  Muungano  wa  Tanzania;  Mhe.  Prof.  Ibrahim  Juma,  Jaji  Mkuu  wa  Tanzania;  Mhe.  Dkt.  Ashatu  Kijaji  (Mb.)  Waziri  wa  Habari,  Mawasiliano  na  Teknolojia  ya  Habari;  Mhe.  Rahma  Kassim  Ali   ,  Waziri  wa  Ujenzi,  Mawasiliano  na  Uchukuzi,  Serikali  ya  Mapinduzi  Zanzibar;  Mhe.  Antony  Mtaka,  Mkuu  wa  Mkoa  wa  Dodoma;  Waheshimiwa  Mawaziri  mliopo  hapa  leo;  Mhe.  Moshi  Kakoso     Mwenyekiti  wa  Kamati  ya  Kudumu  ya  Bunge  ya  Miundombinu;  Waheshimiwa  Wabunge  wote  mliopo;  Prof.  Davis  Mwamfupe,  Mstahiki  Meya  wa  Jiji  la  Dodoma;  Dkt.  Zainab  Chaula,  Katibu  Mkuu,  Wizara  ya  Habari,  Mawasiliano  na  Teknolojia  ya  Habari;  Makatibu  Wakuu  na  Naibu  Katibu  Wakuu  mliopo;  Dkt.  Fatuma  Mganga,  Katibu  Tawala  Mkoa  wa  Dodoma;  Bw.  Mgonya  Benedicto,  Msajili  wa  Hazina;  Bodi  na  Menejimenti  ya  Shirika  la  Posta  Tanzania;  Bw.  Macrice  Mbodo,  Kaimu  Postamasta  Mkuu,  Shirika  la  Posta  Tanzania;  Wakuu  wa  Taasisi  na  Idara  mbalimbali  mliopo  hapa  leo;  Waandishi  wa  Habari;  Mabibi  na  Mabwana  JAMHURI  YA  MUUNGANO  WA  TANZANIA   Awali  ya  yote  naomba  nimshukuru  Mwenyezi  Mungu  mwingi  wa  rehema,  kwa  kutufikisha  siku  ya  leo  tukiwa  na  afya  njema.  Pili,  napenda  kumshukuru  Mheshimiwa  Dkt.  Ashatu  Kijaji   ,  Waziri  wa  Habari,  Mawasiliano  na  Teknolojia  ya  Habari  kwa  kumualika  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  kuwa  Mgeni  Rasmi  katika  tukio  hili  muhimu.  Mheshimiwa  Rais  alipenda  sana  kujumuika  nanyi,  lakini  hakuweza  kuungana  nanyi  kutokana  na  majukumu  mengine  ya  Kitaifa  aliyonayo.  Hivyo,  ilimpendeza  akanipa  heshima  ya  kumuwakilisha  na  anawasalimu  sana.  Hii  ni  mara  yangu  ya  kwanza  kushiriki  nanyi  katika  maadhimisho  haya,  hivyo,  kwangu  mimi  ni  faraja  kubwa  sana  kuwa  sehemu  ya  washiriki.  Vilevile,  na  kwa  umuhimu  wa  pekee  nawashukuru  wanachi  wote  waliojitokeza  na  kushiriki  katika  tukio  la  leo  Tatu,  napenda  nimpongeze  Waziri  wa  Habari,  Mawasiliano  na  Teknolojia  ya  Habari  pamoja  na  timu  yake  nzima  ya  Wizara  kwa  juhudi  na  usimamizi  wa  eneo  hili  muhimu  la  mawasiliano  yakiwemo  mawasiliano  ya  Posta.  Kwa  muda  mfupi  tunashuhudia  mageuzi  makubwa  mliyoyafanya  ndani  ya  Shirika  la  Posta  kwa  kuleta  huduma  mbalimbali  zinazoakisi  matumizi  ya  teknolojia  katika  kuwahudumia  watanzania.  Napenda  kuwapongeza  pia  wadau  wa  Sekta  hii  wakiwemo,  Mdhibiti  wa  Sekta,  Mamlaka  ya  Mawasiliano  Tanzania  na  wateja  kwa  ushirikiano  tunaoendelea  kuuona  ukikua  na  kuimarika  kati  yenu.  Aidha,  ninawaomba  muendelee  na  juhudi  za  kuiboresha  na  kuibadilisha  sekta  ya  Posta  ili  iendane  na  dunia  ya  sasa  na  itoe  mchango  stahiki  katika  uchumi  wa  nchi  yetu.  Mheshimiwa  Waziri,  Viongozi,  Wageni  Waalikwa,  Mabibi  na  Mabwana  Posta  ni  mhimili  wa  mawasiliano  wenye  historia  ndefu  katika  mifumo  ya  mawasiliano  duniani  kote.  Tumesikia  Mtendaji  Mkuu  wa  Shirika  la  Posta  akitoa  historia  ya  Umoja  wa  Posta  Duniani     kama  taasisi  ya  Umoja  wa  Mataifa  inayosimamia  maendeleo  ya  posta  duniani  tena  ni  taasisi  kongwe  ambayo  imekuwa  ikitoa  huduma  kuanzia  mwaka  1874.  Ninafurahi  kwamba  upo  uhusiano  mkubwa  kati  ya  malengo  makuu  ya  Umoja  wa  Posta  Duniani  na  malengo  yetu  ya  Dira  ya  maendeleo  2025  na  yale  ya  Sera  ya  Taifa  ya  Posta  ya  2003  hususan  katika  kuwahudumia  wananchi.  Aidha,  niwakumbushe  tu  kwamba  masuala  mengi  ya  mawasiliano  ya  Posta  yameahidiwa  kwenye  Ilani  ya  Uchaguzi  ya  CCM  ya  2020    2025  hususan  katika  kifungu  cha  102.  Ilani  ya  Chama  Cha  Mapinduzi  inasisitiza  umuhimu  wa  sekta  ya  mawasiliano  katika  kuwezesha  sekta  nyingine  kukua  na  kuchangia  ipasavyo  katika  maendeleo  ya  nchi.  Katika  miaka  mitano  iliyopita  (2015     2020),  Serikali  iliendelea  kuboresha  sekta  hiyo  kwa  kuchukua  hatua  mbalimbali  ikiwa  ni  pamoja  na  kuendelea  kuweka  mazingira  bora  ya  ushindani  kwenye  sekta  ya  mawasiliano  ili  wananchi  wengi  waweze  kumudu  gharama  za  mawasiliano.  Mheshimiwa  Waziri,  Viongozi,  Wageni  Waalikwa,  Mabibi  na  Mabwana  Leo  sitazungumzia  historia  ya  huduma  hizi  za  posta  kwa  undani  wake,  Mtendaji  Mkuu  wa  Shirika  la  Posta  ametueleza  kwa  kina  na  hata  wale  waliokuwa  hawajui  posta  ilipotokea  sasa  wanaelewa.  Itoshe  kusema  tu  kuwa  mawasiliano  ya  posta  ni  mawasiliano  kongwe  na  muhimu  sana  katika  maendeleo  ya  kijamii  na  kiuchumi.  Ni  mojawapo  ya  mawasiliano  mama  yaliyozaa  mawasiliano  mengine  tunayoyashuhudia  hivi  sasa  ulimwenguni  kote.  Kwa  kadri  mabadiliko  yanavyoendelea  kutokea  katika  nyanja  za  mawasiliano,  tumeshuhudia  posta  ikibadilisha  namna  ya  utoaji  huduma  zake  kwa  jamii  kulingana  na  mahitaji  ya  sasa,  na  ndiyo  maana  leo  hii  tunashuhudia  hatua  ya  posta  kuwa  ya  kidijitali  na  kuweza  kuwafikia  watu  wengi  zaidi  kwa  urahisi.  Mheshimiwa  Waziri,  Viongozi,  Wageni  Waalikwa,  Mabibi  na  Mabwana  Ninatambua  juhudi  ambazo  Wizara  pamoja  na  Menejimenti  ya  Shirika  la  Posta  Tanzania  mnazifanya  kuelekea  mageuzi  mbalimbali  ya  kiutendaji  ndani  ya  Shirika  mkizingatia  kikamilifu  Sera  ya  Taifa  ya  Posta  na  malengo  yaliyomo  kwenye  Dira  ya  Maendeleo  ya  Taifa  2025.  Tunahitaji  kuwa  na  utendaji  wenye  tija  ikiwa  ni  pamoja  na  kutumia  mtandao  mpana  wa  Shirika  la  Posta  Tanzania  ambao  una  matawi  zaidi  ya  350  yaliyosambaa  nchi  nzima,  Bara  na  Visiwani.  Matawi  haya  yanahitaji  kuboreshwa  na  kuimarishwa  kwenye  mifumo  ya  kidigitali  ili  kuwezesha,  kurahisisha  utendaji  na  kuchangia  kukuza  uchumi  wetu.  Ni  muhimu  kwamba,  Taasisi  hii  iguse  jamii  kihuduma,  kwa  kuwa  ilianzishwa  kuhakikisha  inatoa  huduma  kwa  niaba  ya  Serikali  na  kuwahudumia  wanachi  wote  bila  kujali  mahali  walipo.  Mheshimiwa  Waziri,  Viongozi,  Wageni  Waalikwa,  Mabibi  na  Mabwana  Kama  tulivyosikia,  Shirika  la  Posta  Tanzania  linazo  huduma  mbalimbali  ambazo  zinatolewa  kwa  wananchi  tena  kwa  bei  nafuu  ukilinganisha  na  watoa  huduma  wengine.  Zipo  huduma  za  barua  za  kawaida,  barua  za  haraka  yaani  EMS,  huduma  za  kifedha,  vipeto  na  pia  mnahudumia  mizigo  mikubwa  yaani   Post  Cargo .  Nimejulishwa  pia  kuwa  Shirika  lina  mabasi  yanayohudumia  wananchi  kwenye  mikoa  ya  Kusini.  Huduma  zote  hizi  katika  mabadiliko  makubwa  ya  kiteknolojia  ndani  ya  nchi  yetu  na  duniani  kote  zinahitaji  kuunganishwa  na  mitandao  ya  kidigitali  ili  kukidhi  matakwa  na  matarajio  ya  wateja  na  mazingira  ya  sasa.  Posta  ya  kidijitali  kama  alivyoeleza  Postamasta  Mkuu,  zinapaswa  kuunganisha  watu,  kuunganisha  Serikali  na  watu,  kuunganisha  wafanyabiashara  na  masoko  kwenye  biashara  mtandao,  kuunganisha  sekta  za  uchumi  ili  kugusa  jamii  mbalimbali  na  hasa  tunapoadhimisha  Siku  ya  Posta  Duniani  leo  tunajua  kuwa  nchi  zote  192  wanachama  wa  Umoja  wa  Posta  Duniani  zinaunganishwa  na  kutoa  huduma  katika  ofisi  zipatazo  670,000  kuhudumia  watu  wa  jamii  mbalimbali  katika  mfumo  mmoja.  Mheshimiwa  Waziri,  Viongozi,  Wageni  Waalikwa,  Mabibi  na  Mabwana  Ninafurahi  kufahamu  kwamba  maboresho  makubwa  yamefanyika  katika  utendaji  wa  Shirika  la  Posta  Tanzania  na  leo  tutakabidhi  magari  makubwa  na  vyombo  vingine  vya  usafiri  kwa  ajili  ya  huduma  mbalimbali  za  usafirishaji  na  usambazaji.  Niwapongeze  kwa  hatua  hii  ambayo  sasa  itaongeza  wigo  wa  utoaji  huduma  za  usafirishaji  na  usambazaji.  Shirika  likiwa  ni  msambazaji  mkuu  wa  Serikali  kwenye  barua,  nyaraka,  vipeto,  vifurushi  na  mizigo  litaweza  kumudu  vema  kazi  hiyo  kutokana  na  kuongezewa  nguvu  kwa  vitendea  kazi  hivi.  Mheshimiwa  Waziri,  Viongozi,  Wageni  Waalikwa,  Mabibi  na  Mabwana  Kwa  mwaka  huu  siku  ya  Posta  Duniani  inaadhimishwa  Kimataifa  kwa  kaulimbiu  isemayo   Ubunifu  kwa  Posta  Endelevu .  Kauli  mbiu  hii  ina  maana  kuwa  biashara  mtandao  ndiyo  mwelekeo  wa  huduma  za  posta  duniani.  Huduma  za  Posta  kwa  sasa  zinakabiliwa  na  ushindani  mkubwa  kutokana  na  maendeleo  ya  Teknolojia  ya  Mawasiliano.  Hivyo,  ili  huduma  ziendelee  kuwa  endelevu,  kuna  haja  ya  kuwa  wabunifu  Zaidi  na  kukidhi  mahitaji  ya  wateja.  Ni  lazima  twende  sawa  na  mabadiliko  ya  TEHAMA  na  mahitaji  ya  sasa  ya  Dunia  yanataka  nini.  Hii  ndio  tafsiri  ya  kauli  mbiu  ya  Mwaka  huu.  Utafiti  wa  KPMG     na  Benki  ya  Dunia     unaonesha  uhusiano  kuwa  ukuaji  wa  huduma  za  posta  unachochea  Pato  la  mtu  mmoja  mmoja  (GDP  per  capita)  kuongezeka.  Hata  hivyo,  ili  kuwa  na  matokeo  haya,  utafiti  umeainisha  vigezo  vikuu  vitatu.  Kwanza,  lazima  huduma  za  Posta  ziwe  za  uhakika,  yaani  kujenga  imani  kwa  wateja,  kuzingatia  muda  na  usalama  wa  vitu  vinavyotumwa.  Pili,  huduma  zitolewe  kwa  ufanisi;  yaani  kwa  gharama  nafuu  na  kwa  ubora  wa  hali  ya  juu.  Tatu,  huduma  za  Posta  zizingatie  mahitaji  ya  soko  na  maendeleo  ya  teknolojia.  Tunapoazimisha  Siku  hii  muhimu,  hatuna  budi  kujitathmini  kama  huduma  zetu  za  Posta  zinazingatia  vigezo  vilivyotajwa.  Vilevile,  tujipime  vizuri  kama  huduma  zetu  za  Posta  zinaendana  na  maendeleo  yaliyofikiwa  na  nchi  yetu  ambayo  kwa  sasa  iko  katika  uchumi  wa  kati  wa  chini.  Mheshimiwa  Waziri,  Viongozi,  Wageni  Waalikwa,  Mabibi  na  Mabwana  Ninatambua  juhudi  ambazo  Shirika  la  Posta  Tanzania  mnazifanya  kuelekea  mageuzi  mbalimbali  ya  kiutendaji  ndani  ya  Shirika  mkizingatia  kikamilifu  Sera  ya  Taifa  ya  Posta  na  malengo  yaliyomo  kwenye  Dira  ya  Maendeleo  ya  Taifa  2025.  Lakini  ziko  dosari  kadhaa  ambazo  ni  vizuri  mkazitazame  na  kuzirekebisha:  Bado  hamjatumia  fursa  za  biashara  za  nje  ya  nchi  hususan  katika  ukanda  wa  Jumuiya  ya  Afrika  Mashariki     na  Jumuiya  ya  Maendeleo  Kusini  mwa  Africa   .  Takwimu  zinaonesha  huduma  za  Posta  zinachangia  chini  ya  asilimia     ya  fedha  za  kigeni  zinazotokana  na  mauzo  ya  huduma  nje  ya  nchi.  Ongezeni  jitihada  katika  kutangaza  huduma  zenu  ili  jamii  ipate  kuielewa  taswira  mpya  (new  brand)  ya  Shirika  la  Posta.  Nilitembelea  tovuti  yenu  nikakuta  kwa  sehemu  kubwa  iko  kwa  lugha  ya  kiingereza.  Je  watanzania  wangapi  wa  kawaida  watawaelewa?  Nawataka  mtumie  na  lugha  yetu  ya  Kiswahili  ili  huduma  zenu  zifahamike.  Tumieni  maadhimisho  haya  kutangaza  huduma  zenu  ili  kurejesha  imani  ya  Watanzania  katika  huduma  za  posta.  Awali  walichoshwa  na  huduma  hafifu  za  posta  (mizigo/barua  kuchelewa  au  kupotea  n  ahata  wizi  wa  fedha  na  vifurushi)  kwa  kifupi  watumishi  wa  posta  mlibweteka!  Lakini  pia  maadhimisho  haya  ni  fursa  kwa  wananchi  kujionea  wenyewe  huduma  mbalimbali  za  Shirika  la  Posta  katika  taswira  yake  mpya.  Huduma  za  Posta  za  kidijitali  zinapaswa  sasa  kuunganisha  Serikali  na  wananchi,  kuunganisha  wafanyabiashara  na  masoko  kwenye  biashara  mtandao  na  kuunganisha  sekta  mbalimbali  za  uchumi.  Tangu  mwaka  1993  tulifungua  sekta  ya  Posta  ili  kuruhusu  kusajili  watoa  huduma  binafsi  (private  courier  operators)  ili  waongeze  ubunifu  na  ushindani.  Ni  masikitiko  yangu  kwamba  mageuzi  hayo  hayajasaidia  kuwaamsha  posta  kufanya  mabadiliko  makubwa  katika  huduma  zinazotolewa  na  Posta  kama  ilivyotarajiwa.  Hii  ndiyo  sababu  hadi  leo  bado  Watanzania  wanapendelea  kutuma  vifurushi  na  barua  kwa  njia  za  mabasi  ya  abiria  au  malori  binafsi  ya  mizigo.  Ni  dhahiri,  bado  mageuzi  zaidi  yanahitajika  katika  eneo  hili.  Mheshimiwa  Waziri,  Viongozi,  Wageni  Waalikwa,  Mabibi  na  Mabwana  Nafahamu  changamoto  zinazowakabili  kiutendaji  ikiwamo  changamoto  za  kifedha,  ukosefu  wa  vitendea  kazi  na  mpangilio  holela  wa  baadhi  ya  mitaa  yetu.  Serikali  imeshachukua  hatua  za  mwanzo  kwa  Shirika  la  Posta  Tanzania  kwa  kuwapa  vitendea  kazi  vipya  ambavyo  nitavikabidhi  leo.  Huduma  za  posta  zinahitaji  vitendea  kazi  madhubuti  na  vya  kutosha.  Pamoja  na  jitihada  hizo  za  Serikali,  bado  kunahitajika  mchango  zaidi  kutoka  kwa  wadau  mbalimbali  ili  kuliwezesha  Shirika  lichukue  nafasi  yake.  Kwa  mukhtadha  huo,  napenda  kuwaelekeza  yafuatayo:  Wizara  ya  Habari,  Mawasiliano  na  Teknolojia  ya  Habari  pamoja  na  Mamlaka  ya  Mawasiliano  Tanzania  endeleeni  kusimamia  Sekta  ya  Posta  nchini  kwa  karibu  zaidi  ili  iongeze  mchango  unaotakiwa  katika  pato  la  Taifa.  Naigiza  Bodi  ya  Shirika  la  Posta  na  Menejiment  muwe  wabunifu  zaidi.  Ushindani  wowote  ni  lazima  uwe  na  masharti  na  mazingira  yaliyo  sawa  kwa  wote  wanaoshiriki.  Hivyo  naagiza  watoa  huduma  za  posta  binafsi  hakikisheni  mnakuwa  na  leseni  ya  utoaji  wa  huduma  hizo  kutoka  Mamlaka  ya  Mawasiliano  Tanzania.  Wizara  ya  Habari,  Mawasiliano  na  Teknolojia  ya  Habari  ijizatiti  zaidi  kwenye  utafiti  wa  ukuaji  wa  teknolojia  ili  kurahisisha  utendaji  kazi  wa  Serikali  kwa  ujumla.  Shirika  la  Posta  Tanzania,  jengeni  uwezo  kwa  wafanyakazi  wa  Sekta  ya  Posta  ili  wafanye  kazi  kwa  weledi  na  juhudi  kwa  manufaa  mapana  ya  Taifa.  Aidha,  Shirika  la  Posta  Tanzania  mjikite  kwenye  misingi  ya  kibiashara,  muachane  na  tamaduni  hodhi  zilizopitwa  na  wakati.  Mheshimiwa  Waziri,  Viongozi,  Wageni  Waalikwa,  Mabibi  na  Mabwana  Ninapokaribia  kuhitimisha  Hotuba  yangu  naomba  kusisitiza  yafuatayo:  Kwanza,  mfahamu  kuwa  Shirika  la  Posta  Tanzania  ni  mali  ya  watanzania  wote  kwani  ni  taasisi  miongoni  mwa  taasisi  zinazoaminika  za  Serikali.  Mafanikio  ya  Shirika  la  Posta  ni  mafanikio  ya  watanzania  wote.  Nitoe  wito  kwa  Watanzania  wenzangu  tujenge  tena  Imani  na  Shirika  letu  kwa  kutumia  huduma  za  Posta  kwa  manufaa  yetu  wenyewe  na  Taifa.  Aidha,  Taasisi  na  Idara  za  Serikali  nawashauri  nanyi  mtumie  huduma  zilizoboreshwa  za  Shirika  hili  kwa  maendeleo  ya  nchi  yetu.  Pili,  ni  kuhusu  ugonjwa  wa  UVIKO-19.  Napenda  kusisitiza  kuwa  ni  muhimu  kwetu  kuendelea  kuchukua  tahadhari  dhidi  ya  maambukizi  ya  UVIKO  19.  Niwaombe  sana  Wananchi  wote  kuchukua  tahadhari  zote  zinazotolewa  na  wataalamu  wetu  wa  afya  na  pale  unapoona  dalili  ambazo  huzielewi  wahi  kituo  cha  kutolea  huduma  za  afya  kwa  uchunguzi  na  matibabu  zaidi.  Vilevile,  mtakumbuka  kuwa  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  mnamo  tarehe  29  Julai  2021  alizindua  rasmi  kampeni  ya  chanjo  dhidi  ya  ugonjwa  huu.  Hivi  sasa,  chanjo  hiyo  inapatikana  na  inasambazwa  nchini  kote.  Nichukue  fursa  hii  kuwaomba  Wananchi  mkachanje.  Ukichanja  na  ugonjwa  huu  ukikupata  madhara  yake  ni  madogo  tofauti  na  yule  ambaye  hajachanja  kabisa.  Nafahamu  zipo  taarifa  kwenye  baadhi  ya  mitandao  ya  kijamii  ambazo  zinapotosha.  Niwatoe  hofu  wananchi  wote  kuwa  chanjo  hii  ni  salama  na  ni  hiyari  kwani  hakuna  atakayechanjwa  pasipo  ridhaa  yake.  Mheshimiwa  Waziri,  Viongozi,  Wageni  Waalikwa,  Mabibi  na  Mabwana  Baada  ya  maneno  haya  nawapongeza  tena  kwa  maadhimisho  ya  Siku  ya  Posta  Duniani  na  sasa  niko  tayari  kukabidhi  magari  mapya  makubwa  matano     yenye  uwezo  wa  kubeba  tani  thelathini  kila  moja  pamoja  na  magari  madogo  13  na  pikipiki  20  ambavyo  ni  vitendea  kazi  kwa  ajili  ya  kuboresha  huduma  za  usafirishaji  za  Shirika  la  Posta  Tanzania.  Mungi  Ibariki  Tanzani!  Mungu  Ibariki  Afrika!  ASANTENI  KWA  KUNISIKILIZA