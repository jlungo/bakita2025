  RATIBA YA UTEUZI WA WAGOMBEA WA CHAMA CHA MAPINDUZI WA NAFASI ZA UBUNGE UWAKILISHI, UDIWANI WA KATA/WADI NA VITI MAALUM (MCHAKATO WA NDANI) KWA AJILI YA UCHAGUZI MKUU WA MWAKA 2025. Pamoja na kutimiza masharti ya Uanachama kama yalivyoelezwa katika Katiba, Kiongozi sharti pia awe na sifa zifuatazo: Awe ni mtu aliyetosheka na asiwe mtu aliyetawaliwa na tamaa, awe ni mtu anayependa kueneza matunda ya Uhuru kwa wananchi wote kwa ajili ya manufaa yao na maendeleo ya Taifa kwa jumla, awe na sifa nyingine kama zilivyowekwa katika Kanuni zinazohusika. Ni mwiko kwa kiongozi kutumia madaraka aliyopewa ama kwa ajili ya manufaa yake binafsi au kwa upendeleo, au kwa namna yoyote ambayo ni kinyume cha lengo lililokusudiwa madaraka hayo; kushiriki katika mambo yoyote ya magendo au mambo mengine yaliyo kinyume cha lengo lililokusudiwa madaraka hayo; na miiko mingine ya Viongozi itakuwa kama ilivyowekwa katika Kanuni zinazohusika. Kwa mujibu wa Katiba ya Jamhuri ya Muungano wa Tanzania ya mwaka 1977 na Katiba ya Zanzibar ya mwaka 1984, mamlaka yote yanatokana na wananchi na njia pekee ya kupata viongozi ni uchaguzi. Kwa pamoja zinajieleza wazi kwamba mwaka huu 2025, ni mwaka wa Uchaguzi Mkuu wa Dola, utakaohusisha uchaguzi wa Rais wa Jamhuri ya Muungano wa Tanzania, Rais wa Zanzibar na Mwenyekiti wa Baraza la Mapinduzi, Wabunge, Wajumbe wa Baraza la Wawakilishi na Madiwani. Kwa mujibu wa Kanuni za Uteuzi wa Wagombea Uongozi katika Vyombo vya Dola Toleo la mwaka 2022 kifungu cha 8, “Ratiba ya Uchaguzi wa Serikali Kuu, Serikali za Mitaa na Uchaguzi Mdogo wowote unaofanyika, utawekwa na Chombo cha Dola chenye mamlaka na madaraka ya kusimamia uchaguzi nchini. Mara baada ya ratiba hiyo kutolewa, Katibu wa CCM wa ngazi inayohusika na uchaguzi huo atawapa fomu za kuomba uongozi wanachama wa CCM watakaojitokeza kugombea nafasi wazi iliyopo/zilizopo katika ngazi yake. Tarehe ya kuchukua na kurudisha fomu itawekwa kwa kuzingatia ratiba ya vikao vya uchujaji na uteuzi wa wagombea ndani ya Chama; pamoja na ratiba ya Tume ya Uchaguzi.” Kwa mantiki hiyo, Chama kinapaswa kuandaa ratiba ya uteuzi wa Wagombea wa CCM (Mchakato wa ndani), kwa ajili ya Uchaguzi Mkuu wa Mwaka 2025, kwa wakati muafaka. Aidha, kwa mujibu wa Maamuzi ya Mkutano Mkuu wa CCM Taifa uliofanyika tarehe 18  19 Januari, 2025, uteuzi wa wagombea wa CCM wa nafasi ya Rais wa Jamhuri ya Muungano wa Tanzania, mgombea mwenza na Rais wa Zanzibar na Mwenyekiti wa Baraza la Mapinduzi tayari umekwisha kamilika. Hivyo, ratiba hii inahusu uteuzi wa wagombea wa CCM wa nafasi za Ubunge, Uwakilishi na Udiwani wa Kata/Wadi na Viti Maalum Wanawake. Kamati Kuu ya Halmashauri Kuu ya CCM ya Taifa, katika kikao chake cha tarehe 26/05/2025 pamoja na mambo mengine kimepitisha ratiba hii ya mchakato wa Uchukuaji na urejeshaji wa fomu, Vikao vya awamu ya kwanza ya Uchujaji na uteuzi kwa ajili ya upigaji wa Kura za Maoni na awamu ya pili ya uchujaji na Uteuzi wa wagombea kwa kuzingatia Marekebisho ya Katiba ya CCM ya mwaka 1977, Toleo la January 2025. Kidumu Chama cha Mapinduzi. Mikutano ya kujitambulisha kwa wagombea katika Kata/Wadi itafanyika tarehe 27/07/2025 hadi 01/08/2025, ikifuatiwa na Mikutano Mikuu ya Kata/Wadi kupiga kura za maoni tarehe 02/08/2025. Ratiba inajumuisha pia vikao mbalimbali vya Kamati za Siasa, Kamati Maalum, Kamati za Utekelezaji, na Halmashauri Kuu kwa ngazi za Wilaya, Mikoa, na Taifa kuanzia tarehe 03/08/2025 hadi 20/08/2025, ambapo uteuzi wa mwisho wa majina ya wanachama wanaoomba nafasi ya Ubunge na Ujumbe wa Baraza la Wawakilishi utafanyika. Imetolewa na Halmashauri Kuu ya CCM ya Taifa.  