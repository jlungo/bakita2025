  JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  KWENYE  UZINDUZI  WA  JENGO  LA  SARATANI  BUGANDO  SEPTEMBA,  2022  
  
  
  Mheshimiwa  Dkt.  Godwin  Mollel  (Mb),  Naibu  Waziri  wa  Afya;  Waheshimiwa  Mawaziri  na  Naibu  Mawaziri  wote  mliopo  hapa;  Mheshimiwa  Adam  Kighoma  Malima,  Mkuu  wa  Mkoa  wa  Mwanza;  Mhashamu  Renatus  Nkwande,  Askofu  Mkuu  -  Jimbo  Kuu  Katoliki  la  Mwanza  na  Mwenyekiti  wa  Bodi  ya  wadhamini,  Hospitali  ya  Rufaa  ya  Kanda  Bugando;  Wahashamu  Maaskofu  wote  mliopo;  Waheshimiwa  sana  Mapadre,  Mashemasi  na  Watawa  wote;  Mheshimiwa  Marco  Lombardi,  Balozi  wa  Italia  nchini  Tanzania;  Mheshimiwa  Binaya  Srikanta  Pradhan  Balozi  wa  India  nchini  Tanzania;  Waheshimiwa  Wakuu  wa  Mikoa  Mikoa  na  Wakuu  wa  Wilaya  mliopo;  Waheshimiwa  Wabunge  wa  Mkoa  wa  Mwanza;  Viongozi  wote  wa  Chama  na  Serikali  mliopo;  Ndugu  Dr.  Fabian  Massaga,  Mkurugenzi  Mkuu  wa  Hospitali  ya  Rufaa  ya  Kanda  Bugando;  Watumishi  wote  wa  Hospitali  ya  Rufaa  ya  Kanda  Bugando;  Viongozi  wote  wa  Madhehebu  mengine  ya  Dini;  Wadau  wote  wa  Maendeleo  mliopo;  Ndugu  Wananchi  wa  Mwanza;  Ndugu  Wanahabari;  Wageni  Waalikwa,  Mabibi  na  Mabwana.  TUMSIFU  YESU  KRISTO!  Jamhuri  ya  Muungano  wa  Tanzaniaâ€¦.  Napenda  nianze  kwa  kumshukuru  Mwenyezi  Mungu  kwa  kutujalia  uhai,  neema  na  afya  njema  na  pia  kutuwezesha  kukusanyika  hapa  siku  ya  leo  kushiriki  tukio  hili  muhimu  la  uzinduzi  wa  Jengo  hili  la  Saratani  hapa  Bugando  Mwanza.  Aidha,  nawashukuru  sana  wana  Mwanza  na  uongozi  mzima  wa  Hospitali  ya  Bugando  kwa  mapokezi  mazuri.  Asanteni  sana!  Nawashukuru  wote  mliofika  hapa  kwa  ajili  ya  kuungana  nasi  katika  tukio  hili  muhimu.  Nichukue  fursa  hii  pia  kwa  niaba  ya  Serikali  kulipongeza  na  kulishukuru  Kanisa  Katoliki  na  taasisi  zetu  zote  za  dini  hapa  nchini  kwa  kuunga  mkono  juhudi  za  Serikali  na  kwa  kutoa  mchango  mkubwa  sana  katika  ustawi  wa  Taifa  letu  kiroho,  kiuchumi  na  kijamii.  Mmeweza  kufikisha  huduma  za  kijamii  katika  maeneo  mbalimbali  nchini,  yakiwemo  yale  ambayo  Serikali  bado  haijaweza  kufikisha  huduma  hususan  vijijini  na  maeneo  wanakoishi  watu  wa  hali  ya  chini  mijini.  Wananchi  wameweza  kupata  huduma  bora  za  afya  na  elimu  hasa  kwa  watu  wa  kawaida,  yatima  na  watoto  wanaoishi  katika  mazingira  magumu.  Mwenyezi  Mungu  azipokee  kazi  zenu  njema.  Ndugu  Viongozi,  Wananchi  na  Wageni  Waalikwa;  Takwimu  zinaonesha  kuwa  ugonjwa  wa  saratani  bado  ni  miongoni  mwa  magonjwa  yanayoongoza  duniani  kwa  kusababisha  vifo  kwa  watu  wengi.  Hapa  nchini,  ugonjwa  huu  wa  saratani  bado  unaendelea  kuongezeka  ambapo  kwa  sasa  takwimu  zinaonesha  kila  mwaka  takribani  watu  42,000  hupata  ugonjwa  huu  wa  saratani.  Hii  ni  idadi  kubwa  na  ndio  maana  Serikali  imeamua  kwa  dhati  kuongeza  mapambano  dhidi  ya  ugonjwa  huu  na  magonjwa  mengine  yasioambukiza.  Serikali  yetu  imewekeza  katika  kutekeleza  afua  mbalimbali  za  kuzuia  na  kudhibiti  magonjwa  yasiyoambukiza.  Miongoni  mwa  mikakati  iliyopo  ni  pamoja  na  kupunguza  vihatarishi  vya  magonjwa  haya  kwa  kuelimisha  jamii  kuchukua  hatua  stahiki  za  kuboresha  mtindo  wa  maisha  kwa  kuzingatia  ulaji  unaofaa,  kupunguza  matumizi  ya  pombe,  kuacha  matumizi  ya  tumbaku,  kufanya  mazoezi  na  kuepuka  tabia  bwete.  Mtindo  wa  maisha  usiofaa  ni  miongoni  mwa  vihatarishi  vikubwa  vya  magonjwa  mengi  yasiyoambukiza  ikiwemo  saratani.  Ndugu  Viongozi,  Wananchi  na  Wageni  Waalikwa;  Zoezi  la  uchunguzi  wa  mapema  wa  saratani  ni  miongoni  mwa  mbinu  muhimu  katika  kukabiliana  na  tatizo  hili.  Saratani  ikitambuliwa  mapema  inaweza  kutibika  kabisa.  Hivyo,  Serikali  kwa  kushirikiana  na  wadau  mbalimbali  kwenye  sekta  ya  afya,  imekuwa  ikifanya  uchunguzi  wa  saratani  katika  makundi  hatarishi.  Mwaka  takribani  wanawake  365,164  walifanyiwa  uchunguzi.  Miongoni  mwa  hao  jumla  ya  wanawake  8,762  walibainika  kuwa  na  dalili  za  awali  za  saratani  ya  shingo  ya  kizazi.  Aidha  katika  kipindi  cha  mwaka  2021/22  Serikali  iliweka  malengo  ya  kuwafikia  wasichana  689,280  wenye  umri  wa  miaka  14  kwa  ajili  ya  chanjo  dhidi  ya  saratani  ya  shingo  ya  kizazi  ambayo  inaongoza  kuathiri  wanawake  wengi  zaidi.  Katika  zoezi  hilo  jumla  ya  wasichana  535,298  sawa  na  asilimia  78  ya  wasichana  waliokusudiwa  walipata  Dozi  ya  Kwanza  ya  Chanjo  hiyo  (HPV1).  Aidha,  jumla  ya  wasichana  420,015  sawa  na  asilimia  61  ya  wasichana  waliokusudiwa  walirudi  kwa  ajili  ya  kukamilisha  dozi  ya  pili.  Hii  inamaana  kuwa  bado  wasichana  wengine  hawakukamilisha  dozi  hiyo.  Hivyo  kupitia  hadhara  hii,  ninawasihi  sana  vijana  wetu  kupata  chanjo  hizi  kwa  ukamilifu  kama  inavyoshauriwa  na  wataalam  wa  afya.  Nawaomba  sana  wazazi  tushirikiane  na  Serikali  kuhakikisha  vijana  wetu  wanapata  chanjo  hii  muhimu  ili  waweze  kujikinga  na  gonjwa  hili  hatari  la  saratani.  Ndugu  Viongozi,  Wageni  Waalikwa  Mabibi  na  Mabwana;  Serikali  inawekeza  kwenye  miundombinu  ili  kuhakikisha  huduma  za  matibabu  ya  saratani  zinasogezwa  karibu  na  wananchi.  Awali  wagonjwa  wote  wa  saratani  walikuwa  wakitibiwa  kwenye  Taasisi  ya  Ocean  Road  pekee  iliyopo  Dar  es  Salaam.  Lakini  hadi  kufikia  mwaka  2020,  kuna  jumla  ya  Hospitali  kumi  na  tatu  zinazotoa  huduma  za  matibabu  ya  ugonjwa  huu  ambapo  kati  ya  hizo,  Hospitali  sita  ni  za  umma,  ikiwemo  Hospitali  yetu  hii  ya  Bugando.  Aidha,  itakumbukwa  pia,  kwa  kushirikiana  na  wadau  wengine  ikiwemo  Serikali  ya  India  na  Shirika  la  Kimataifa  la  Nguvu  za  Atomiki,  Serikali  iliweka  mashine  za  tiba  ya  mionzi  zilizoanza  kutumika  mwaka  2017.  Kama  wataalamu  wetu  walivyosema,  kuanzishwa  kwa  huduma  ya  tiba  mionzi  hapa  Bugando  kulisababisha  ongezeko  kubwa  la  wagonjwa  waliokuja  kupata  tiba  hii  na  hivyo  kufanya  miondombinu  iliyokuwepo  kutotosheleza  kulaza  wagonjwa.  Hata  hivyo,  pamoja  na  changamoto  hiyo,  uwepo  wa  Mashine  hizi  umeleta  unafuu  mkubwa  kwa  wananchi  wengi  wa  Mikoa  ya  kanda  ya  ziwa  na  ile  ya  magharibi  mwa  nchi  yetu  ambapo  hapo  awali  walilazimika  kusafiri  hadi  Dar  es  Salaam  ili  kufuata  huduma  hizi  za  matibabu  ya  Saratani.  Ndugu  Viongozi,  Wananchi  na  Wageni  Waalikwa;  Katika  ujenzi  wa  Jengo  hili  linalozinduliwa  leo,  ambalo  limegharimu  kiasi  cha  shilingi  bilioni  5.5,  Serikali  imechangia  jumla  ya  Shilingi  Bilioni  2.9  ambapo  tayari  Bilioni  1.9  imeshapokelewa  na  kiasi  kingine  cha  Bilioni  1  kimetengwa  kwenye  bajeti  ya  mwaka  huu  2022/23.  Aidha,  natoa  pia  pongezi  kwa  Mwenyekiti  wa  Bodi  ya  Hospitali,  Mkurugenzi  na  Menejimenti  yake  kwa  kuridhia  matumizi  ya  Shilingi  Bilioni  3  kutoka  vyanzo  vyenu  vya  ndani  kwa  ajili  ya  mradi  huu.  Hali  kadhalika,  kipekee  kabisa  natoa  pia  pongezi  kwa  wafanyakazi  wa  Hospitali  ya  Bugando  kwa  kuamua  kuwa  sehemu  ya  maendeleo  haya  kwa  kuchangia  fedha  zenu  binafsi,  jumla  ya  Shilingi  milioni  250.  Hongereni  sana!  Tendo  hili  ni  la  kizalendo  na  utu  na  linaonesha  ni  kwa  namna  gani  mnajali  afya  za  watanzania.  Mwenyezi  Mungu  awabariki  kwa  wema  wenu  huu  na  upendo  mliouonesha  kwa  watanzania.  Vilevile,  naomba  niwashukuru  pia  wakazi  wa  kanda  ya  ziwa  na  wadau  wote  ambao  wamechangia  zaidi  ya  Shilingi  milioni  450  kufanikisha  ujenzi  huu.  Naomba  niwahakikishie,  fedha  yenu  itatumika  kama  ilivyokusudiwa  na  kwenye  hili  nakuagiza  Waziri  wa  Afya  usimamie  kikamilifu.  Ndugu  Viongozi,  Wananchi  na  Wageni  Waalikwa;  Ujenzi  wa  jengo  hili  litakalokuwa  na  vitanda  120  vya  wagonjwa  ni  hatua  kubwa  kuelekea  kutoa  huduma  bora  za  matibabu  ya  Saratani  katika  Kanda  ya  Ziwa.  Hivyo  natoa  wito  kwenu  wana  Bugando  kulitunza  jengo  hili  na  hospitali  yetu  yote  ili  iweze  kusaidia  wananchi  kwa  miaka  mingi  ijayo.  Nafahamu  pamoja  na  kukamilika  kwa  jengo,  kuna  baadhi  ya  huduma  hazitaweza  kutolewa  kwa  sasa.  Kama  alivyoelezea  Mwenyekiti  wa  Bodi,  bado  tutahitaji  kuboresha  mitambo  ya  matibabu  ya  radiolojia  na  ununuzi  wa  vifaa  vingine  ambavyo  vinaweza  kugharimu  zaidi  ya  Shilingi  Bilioni  15.  Serikali  imeyasikia  maombi  yenu  na  ninakuelekeza  Mheshimiwa  Waziri  wa  Afya  kufanyia  kazi  maombi  haya.  Naomba  nirudie  tena  kuwashukuru  sana  Bodi  ya  wadhamini  na  uongozi  wote  wa  Hospitali  ya  Bugando  kwa  kuwa  na  mipango  mizuri  ya  maendeleo  inayochangia  kuongezeka  kwa  wigo  wa  utoaji  wa  huduma  za  matibabu  ya  Saratani  katika  Kanda  ya  Ziwa.  Mwisho,  napenda  kutumia  fursa  hii  kulishukuru  Kanisa  Katoliki  na  Madhehebu  mengine  kwa  kuendelea  kushirikiana  na  Serikali  kusogeza  huduma  za  jamii  ikiwemo  afya  karibu  na  wananchi.  Ni  matuamini  yangu  kuwa,  mahusiano  haya  mazuri  kati  ya  Serikali  na  Taasisi  za  Dini  yataendelea  na  Serikali  ipo  tayari  kushirikiana  na  wadau  wengine  ili  kuendelea  kuboresha  huduma  za  afya  hapa  nchini.  Baada  ya  kusema  hayo,  sasa  natamka  kuwa  Jengo  la  Saratani  hapa  Hospitali  ya  Rufaa  ya  Kanda  Bugando  limefunguliwa  rasmi.  ASANTENI  SANA  KWA  KUNISIKILIZA.