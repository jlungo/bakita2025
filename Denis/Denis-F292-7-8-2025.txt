 HOTUBA  YA  MHESHIMIWA  DK.  HUSSEIN  ALI  MWINYI,  RAIS  WA  ZANZIBAR  NA  MWENYEKITI  WA  BARAZA  LA  MAPINDUZI  KATIKA  UZINDUZI  WA  BARAZA  LA  KUMI  LA  WAWAKILISHI  TAREHE:  11  NOVEMBA,  2020  Hemed  Suleiman  Abdulla;  Makamo  wa  Pili  wa  Rais  wa  Zanzibar,  Mheshimiwa  Omar  Othman  Makungu;  Jaji  Mkuu  wa  Zanzibar,  Rais  Mstaafu  wa  Jamhuri  ya  Muungano  wa  Tanzania,  Mheshimiwa  Ali  Hassan  Mwinyi  na  Mama  Siti  Mwinyi,  Mheshimiwa  Rais  Mstaafu  wa  Zanzibar,  Dk.  Amani  Abeid  Amani  Karume  na  Mama  Shadya  Karume,  Mheshimiwa  Rais  Mstaafu  wa  Zanzibar,  Dk.  Ali  Mohamed  Shein  na  Mama  Mwanamwema  Shein,  Mheshimiwa  Makamo  wa  Pili  wa  Rais  wa  Zanzibar  Mstaafu  Balozi  Seif  Ali  Iddi  na  Mama  Asha  Suleiman  Iddi,  Waheshimiwa  Wajumbe  wa  Baraza  la  Wawakilishi,  Waheshimiwa  Mabalozi  Wadogo  mliopo,  Zanzibar,  Wawakilishi  wa  Mashirika  mbali  mbali  ya  Kimataifa  mliopo,  Waheshimiwa  Viongozi  mbali  mbali  wa  Serikali  na  Vyama  vya  Siasa,  Ndugu  Wageni  Waalikwa,  Ndugu  Wanahabari,  Mabibi  na  Mabwana,  Assalam  Aleikum.  UTANGULIZI  Mheshimiwa  Spika,  Naomba  nianze  kwa  kumshukuru  Mwenyezi  Mungu,  mwingi  wa  rehma  kwa  kutujaalia  uhai  na  afya  njema,  na  kutuwezesha  kukutana  katika  siku  hii  ambayo  ina  nafasi  yake  katika  historia  ya  nchi  yetu.  Leo  tumekutana  hapa  kuzindua  rasmi  Baraza  la  Kumi  la  Wawakilishi  la  Zanzibar  ambalo  linaambatana  na  kuanza  kwa  Awamu  ya  Nane  ya  Serikali  ya  Mapinduzi  ya  Zanzibar.  Mheshimiwa  Spika,  Kabla  sijaendelea  na  hotuba  yangu,  nachukua  fursa  hii  kutoa  salamu  za  pole  kwa  uongozi  na  wanachama  wa  Chama  cha  ACT  Wazalendo,  Familia  pamoja  na  Ndugu  wa  Marehemu  Abubakar  Khamis  Bakar,  aliyekuwa  Mjumbe  wa  Baraza  la  Wawakilishi  Mteule  wa  Jimbo  la  Pandani.  Tutamkumbuka  Marehemu  Abubakar  kwa  mchango  mkubwa  alioutoa  kwa  maendeleo  ya  Zanzibar  katika  nyadhifa  zake  mbali  mbali  za  uongozi  alizowahi  kushika  likiwemo  suala  la  maridhiano  ya  kisiasa  yenye  lengo  la  kuleta  Umoja  wa  Kitaifa  hapa  Zanzibar.  Tunamuomba  Mwenyezi  Mungu  amsamehe  makosa  yake  na  ailaze  roho  yake  mahali  Pema  Peponi,  Amina.  Aidha,  tunamuomba  Mwenyezi  Mungu  awape  wafiwa  wote  subira  katika  kipindi  hiki  cha  msiba  wa  mwenzetu  SALAMU  ZA  PONGEZI  Mheshimiwa  Spika,  Naomba  uniruhusu  kwanza  nitoe  pongezi  zangu  nyingi  kwako  kwa  kuchaguliwa  kwa  kuwa  Spika  wa  Baraza  la  Wawakilishi.  Kuchaguliwa  kwako  kwa  kura  zote  ni  kielelezo  cha  Imani  kubwa  waliyonayo  Waheshimiwa  Wajumbe.  Umefanya  kazi  nzuri  ya  kuliongoza  Baraza  la  9  na  ndio  sababu  umeaminiwa  kuliongoza  Baraza  hili  la  10.  Wahenga  wamesema,  Chanda  chema  huvikwa  pete!  Ahadi  yangu  kwako  ni  kukupa  kila  aina  ya  ushirikiano  utakaohitaji  katika  kutekeleza  majukumu  yako.  Mafanikio  ya  Serikali  ya  Awamu  ya  8  ninayoiongoza  yanategemea  sana  ufanisi  wa  Baraza  la  Wawakilishi.  Chombo  hiki  ndio  chombo  cha  uwakilishi  wa  wananchi.  Ndio  chombo  kilichopewa  dhamana  ya  kuisimamia  Serikali.  Mimi  naamini  kuwa  Baraza  la  Wawakilishi  imara  huzaa  Serikali  imara.  Mheshimiwa  Spika,  Pamoja  na  salamu  za  pongezi  kwako,  niruhusu  pia  nimpongeze  Mheshimiwa  Mgeni  Hassan  Juma  kwa  kuchaguliwa  kuwa  Naibu  Spika.  Nakutakieni  kila  la  kheri  katika  kutekeleza  majukumu  yenu  na  katika  kuitimiza  dhima  kubwa  mliyopewa.  Kwa  hakika,  kuchaguliwa  kwenu  kwa  kura  zote  kuongoza  mhimili  huu  wa  dola  kunaashiria  imani  waliyonayo  Waheshimiwa  wajumbe  wa  Baraza  hili  kwenu  kutokana  na  hekima,  busara,  uadilifu,  taaluma  na  uzoefu  mlionao.  Hongereni  sana.  Sisi  katika  Serikali  tuko  tayari  kushirikiana  nanyi  katika  kuijenga  nchi  yetu.  Mheshimiwa  Spika,  Niwapongeze  pia  Wawakilishi  wote  kwa  kuchaguliwa  na  wananchi  kuwawakilisha  katika  Baraza  hili  tukufu.  Mimi  na  ninyi  tumeshirikiana  katika  uchaguzi  na  kufanya  kampeni.  Tumewasikia  wananchi  wetu  na  matarajio  yao  kwetu.  Kote  nilikopita  mimi,  na  bila  ya  shaka  ninyi,  nimekutana  na  kiu  kubwa  ya  wananchi  wetu  ya  kutaka  kuyafanya  maisha  yao  kuwa  bora  zaidi.  Wametuchagua  kwa  sababu  tumeahidi  kutimiza  matarajio  hayo.  Aidha,  Heshima  yetu  itatokana  na  sisi  kutimiza  matarajio  yao.  Heshima  yetu  itatokana  na  sisi  kutimiza  ahadi  zetu,  maana  si  tu  kwamba  ahadi  ni  deni,  bali  kutimiza  ahadi  ni  kulinda  heshima.  Niwatakie  kila  la  kheri  katika  kutimiza  majukumu  yenu.  Niwahakikishie  dhamira  yangu  na  ya  Serikali  nitakayoiunda  ni  kushirikiana  nanyi  katika  kufanikisha  na  kutimiza  matarajio  ya  wananchi  wetu.  Mheshimiwa  Spika,  Katika  Baraza  hili  la  10,  mbali  na  ninyi  Wawakilishi  wa  kuchaguliwa,  kwa  mamlaka  niliyopewa  na  Katiba  ya  Zanzibar  ya  1984  toleo  la  2020,  nimefanya  uteuzi  pamoja  na  wengine  wa  Mheshimiwa  Hemed  Suleiman  Abdulla  kuwa  Mjumbe  wa  Baraza  la  Wawakilishi  na  Makamu  wa  Pili  wa  Rais  na  Mheshimiwa  Dkt.  Mwinyi  Talib  Haji  kuwa  Mwanasheria  Mkuu  wa  Serikali.  Ninayo  furaha  kumtambulisha  kwenu  Mheshimiwa  Hemed  Suleiman  Abdulla  kuwa  Makamu  wangu  wa  Pili  na  kiongozi  wa  Shughuli  za  Serikali  katika  Baraza  la  Wawakilishi.  Ni  kiongozi  kijana,  mwenye  ari  na  nguvu  nyingi  za  kuwatumikia  Wazanzibari.  Ni  kiongozi  msikivu,  mwenye  huruma  na  mchapa  kazi  hodari.  Nakuombeni  sana  mumpe  ushirikiano  wenu.  Pamoja  naye,  ninayo  furaha  kumtambulisha  kwenu  Mwanasheria  Mkuu  wa  Serikali  Dkt.  Mwinyi  Talib  Haji.  Ni  kiongozi  mnyenyekevu,  muungwana  na  ni  mtu  makini  sana.  Ni  msomi  mzuri  aliyebobea  katika  masuala  ya  sheria.  Tumempa  jukumu  hili  atusaidie  ndani  ya  Serikali  na  katika  Baraza  lako  Tukufu  katika  kutekeleza  majukumu  yake  ya  utungaji  sheria.  Nakuombeni  naye  mumpe  ushirikiano  wenu  wote.  Mheshimiwa  Spika,  Kadhalika,  nakipongeza  chama  changu,  Chama  Cha  Mapinduzi  kwa  kupata  ushindi  mkubwa  wa  asilimia  76.2  kwa  nafasi  ya  Urais  wa  Zanzibar,  asilimia  92  ya  majimbo  kwa  nafasi  za  ujumbe  wa  Baraza  la  Wawakilishi  na  asilimia  93.6  kwa  nafasi  za  Madiwani.  Huu  ni  ushindi  mkubwa  na  wa  kihistoria  ambao  haujapata  kutokea  katika  chaguzi  zilizopita  Zanzibar  katika  mfumo  wa  vyama  vingi.  Kwa  hakika,  kura  nyingi  tulizopigiwa  na  wananchi  ni  ishara  ya  matumaini  makubwa  waliyonayo  kwa  uongozi  mpya.  Ushindi  huu  mkubwa  tulioupata  ni  ishara  ya  imani  kubwa  waliyonayo  wananchi  kwa  chama  chetu  na  kwangu  mimi  binafsi.  Hivyo  ni  wajibu  wetu  sasa  kukidhi  matarajio  ya  wengi;  ambalo  ndilo  jukumu  kubwa  lilio  mbele  yetu.  Mheshimiwa  Spika,  Natoa  shukrani  kwa  viongozi  wa  vyama  vyote  vya  siasa  vilivyoshiriki  katika  uchaguzi,  kuyapokea  matokeo  na  kuheshimu  uamuzi  wa  wananchi  katika  uchaguzi  huo.  Napenda  nisisitize  kuwa  naheshimu  maridhiano  na  matakwa  ya  kikatiba  ya  kushirikiana  na  vyama  vyengine  vya  siasa  katika  kuendesha  Serikali  kuwatumikia  wananchi  wa  Zanzibar.  Navihakikishia  tena  vyama  hivyo  kwamba  niko  tayari  kuyatekeleza  maridhiano  kama  Katiba  ya  Zanzibar  inavyoelekeza.  DHIMA  YA  SERIKALI  YA  AWAMU  YA  8  Mheshimiwa  Spika,  Nimekuja  Barazani  leo  hii  kutimiza  takwa  la  Katiba  yetu  linalonitaka  kulizindua  rasmi  Baraza  la  Wawakilishi.  Nami  ninayo  furaha  na  fahari  kubwa  kutekeleza  takwa  hilo.  Hivyo  napenda  kuitumia  fursa  hii  kuzungumza  nanyi  mambo  muhimu  yahusuyo  ustawi  wa  nchi  yetu,  watu  wetu  na  dhima  ya  Serikali  ya  Awamu  ya  8.  Lengo  langu  ni  tuweze  kufahamiana  juu  ya  tulipo,  tunapotaka  kwenda  na  namna  ambavyo  sisi  katika  Serikali  tumejipanga  kutafsiri  na  kutekeleza  Ilani  ya  CCM  ya  2020-2025,  ambayo  Chama  Cha  Mapinduzi  kinachounda  Serikali  kimetuelekeza  tuitekeleze.  Nafanya  hivyo  ili  wenzetu  katika  Baraza  mtufahamu  na  kuona  namna  bora  ya  kutusaidia  kufanikisha  azma  hiyo.  Mheshimiwa  Spika,  Ninaposimama  mbele  yenu  leo,  ninafarijika  na  mambo  matatu  makubwa.  Kwanza,  mimi  ni  Rais  wa  Awamu  ya  8  ya  Serikali  ya  Mapinduzi  ya  Zanzibar.  Kabla  yangu,  kumekuwapo  na  Marais  7.  Wote  hawa  wamefanya  kazi  kubwa  sana  ya  kuitoa  Zanzibar  ilipokuwa  kuifikisha  ilipo  leo  ikiwa  na  mafanikio  makubwa.  Kutangulia  kwao  na  kazi  nzuri  waliyoifanya,  kunanifanya  mimi  kuanzia  mahala  pazuri  zaidi  kuliko  pale  walipopokea  wao.  Kipekee,  nashukuru  sana  kuipokea  nchi  kutoka  kwa  Rais  wa  Awamu  ya  7  na  Mzee  wangu  Mheshimiwa  Dkt.  Ali  Mohamed  Shein.  Amefanya  kazi  kubwa  sana  yenye  kustahili  pongezi  zetu  nyingi.  Jukumu  lililo  mbele  yangu  ni  kumalizia  pale  ambapo  hakukamilisha,  kuendeleza  mazuri  aliyoyaacha  na  kufanya  mengine  mapya  ya  kuipeleka  nchi  yetu  mbele.  Pili,  Nimepata  bahati  na  heshima  kubwa  ya  kuwaongoza  wananchi  wa  Zanzibar  ambao  Asilimia  93  kati  yao,  wamezaliwa  baada  ya  Mapinduzi  Matukufu  ya  Zanzibar  ya  1964  na  Muungano  wetu  wa  mwaka  1964.  Najisikia  fahari  kuwa  Rais  wa  kwanza  kuiongoza  Zanzibar  ambaye  amezaliwa  baada  ya  matukio  hayo  mawili  muhimu  katika  historia  yetu.  Hii  kwangu  ina  maana  kubwa  sana.  Nayo  ni  kuyatafsiri  upya  Mapinduzi  yetu  Matukufu  na  Muungano  wetu  katika  kizazi  kipya.  Tafsiri  hiyo  si  nyengine  bali  ni  kuijenga  Zanzibar  Mpya  kwa  kufanya  Mapinduzi  Mapya,  ambayo  ni  Mapinduzi  ya  Kiuchumi.  Ikumbukwe  pia  kuwa  lengo  la  Mapinduzi  halikuwa  tu  kuondosha  Usultani,  bali  kuleta  uhuru  na  ustawi  kwa  wananchi  wa  Zanzibar.  Hilo  la  kwanza  la  uhuru  tumefanikiwa.  Hili  la  pili  la  ustawi  bado  tunayo  safari  ndefu.  Ni  matamanio  yangu  kuyadumisha  Mapinduzi  Matukufu  ya  Zanzibar  kwa  kuyatafsiri  katika  muktadha  wa  mahitaji  ya  sasa  ambayo  ni  ukombozi  wa  kiuchumi.  Hiyo  ndio  itakuwa  tafsiri  yangu  na  ya  Serikali  nitakayoiunda  ya  ile  kauli  mbiu  yetu  tukufu  “Mapinduzi  …  Daima”.  Tatu,  kote  nilikopita  wakati  wa  kuomba  ridhaa  ya  wananchi  wa  Zanzibar,  nimekutana  na  ari,  shauku  na  utayari  wa  hali  ya  juu  ya  wake  kwa  waume,  vijana  kwa  wazee,  wakulima  kwa  wavuvi,  wafanyabiashara  kwa  wafanyakazi  na  makundi  yote,  ya  kuyapokea  Mapinduzi  mapya  ya  kiuchumi  na  kujenga  Zanzibar  mpya.  Wananchi  wetu  wamechoshwa  na  siasa  za  uhasama,  kuhubiri  chuki  na  visasi  ambazo  hazibadilishi  hali  ya  maisha  yao  kuwa  bora  zaidi.  Wanataka  matunda  ya  Mapinduzi  na  si  simulizi  za  Mapinduzi  na  Muungano.  Wanachotaka  ni  kustawi  na  kufaidika  na  matunda  ya  mapinduzi  kwa  usawa,  bila  upendeleo  wala  ubaguzi.  Mimi  nakubaliana  nao  na  ninasimama  nao!  Nami  nimewaahidi,  “Yajayo  ni  neema  tupu”.  Kwa  mnasaba  huu,  nimedhamiria  kuwaunganisha  wananchi  wote  kuwa  wamoja,  bila  ya  kujali  rangi,  asili,  jinsia,  imani  za  kidini  au  itikadi  za  kisiasa,  jambo  ambalo  tayari  nimeanza  kulitekeleza  katika  uteuzi  wa  viongozi  ninaoendelea  kuufanya.  Ifahamike  kwamba  uteuzi  wa  viongozi  na  watendaji  katika  Serikali  yangu  utazingatia  uwezo  wa  mtu  kitaaluma,  uwajibikaji  na  uaminifu.  MAPINDUZI  YA  UCHUMI  Mheshimiwa  Spika,  Katika  kuijenga  Zanzibar  mpya,  moja  ya  ahadi  yangu  kubwa  niliyoitoa  kwa  wananchi  na  ambayo  imeelekezwa  na  Ilani  ya  Uchaguzi  ya  CCM  ni  kujenga  uchumi  wa  kisasa  wa  Bluu  (Blue  Economy).  Uchumi  wa  Buluu,  ama  uchumi  wa  bahari  unafungamanisha  kwa  pamoja  sekta  za  uvuvi,  ufugaji  samaki,  ujenzi  wa  viwanda  vya  kusindika  samaki,  ukulima  wa  mwani,  uchimbaji  wa  mafuta  na  gesi,  matumizi  bora  ya  rasilimali  mbali  mbali  za  bahari  pamoja  na  shughuli  za  utalii  wa  fukwe  na  michezo  ya  baharini.  Zanzibar  hatukujaaliwa  ardhi  kubwa.  Nchi  yetu  ni  visiwa.  Idadi  ya  watu  wetu  imeongezeka  mara  tano  katika  kipindi  cha  miaka  56.  Mwaka  1964  Wazanzibari  tulikua  laki  3  tu,  leo  tuko  takribani  milioni  1.6.  Wakati  huo  huo  Visiwa  vyetu  havipanuki  wala  kuongezeka.  Ndio  kusema,  ardhi  yetu  inazidi  kuwa  finyu  mwaka  hadi  mwaka.  Ahueni  tuliyonayo  ni  kuwa  na  eneo  kubwa  la  bahari.  Hivyo  sisi  Wazanzibari  hatuna  budi  tuigeuze  bahari  hii  kuwa  ndio  shamba  letu.  Huko  ndiko  fursa  na  ajira  za  Zanzibar  mpya  zilipo.  Huu  ndio  msingi  wa  dhana  nzima  ya  Uchumi  wa  Bluu.  UVUVI  Mheshimiwa  Spika,  Uvuvi  ni  eneo  ambalo  hatujalitumia  vyakutosha  na  linaweza  kutuletea  manufaa  mengi.  Serikali  itaweka  mkazo  juu  ya  kuendeleza  uvuvi  wa  bahari  kuu  kwa  kununua  vyombo  vitavyoweza  kutumika  kwa  aina  hiyo  ya  uvuvi.  Nitazitekeleza  ahadi  nilizozitoa  wakati  nilipokutana  na  wawakilishi  wa  wavuvi  ikiwemo  ahadi  ya  kuwawezesha  wavuvi  kwa  kuwapatia  vyombo  vya  kisasa  na  mikopo  kwa  ajili  kuendeleza  shughuli  zao.  Hili  litakwenda  sambamba  na  kuboresha  masoko  yaliyopo  na  kujenga  masoko  mapya  ikiwa  ni  pamoja  na  viwanda  vya  usindikaji  wa  Samaki  kwa  ajili  ya  kuuza  ndani  na  nje  ya  nchi.  Vile  vile,  katika  maeneo  mbali  mbali  ya  Unguja  na  Pemba  hasa  yale  yenye  bahari  zenye  mikoko  na  yenye  mazingira  mazuri,  tumedhamiria  kuimarisha  shughuli  za  ufugaji  wa  samaki,  kama  nilivyoahidi,  katika  kampeni.  Serikali  itazalisha  na  kusambaza  kwa  wananchi  vifaranga  vya  samaki  milioni  10  kila  mwaka  kwa  watakaojishughulisha  na  ufugaji  samaki.  Kwa  upande  wa  zao  la  mwani,  tutaongeza  uzalishaji  kwa  kuwawezesha  wakulima  wa  zao  hilo.  Kama  nilivyoahidi  wakati  wa  Kampeni,  tutawapatia  vifaa  na  mikopo  nafuu  wakulima  wa  mwani,  tutajenga  viwanda  vya  kusarifu  mwani,  tutawatafutia  masoko  mapya  ili  zao  hilo  liwe  na  bei  kubwa  zaidi  itakayosaidia  kuinua  hali  ya  maisha  na  kipato  chao,  hasa  kina  mama.  Nawataka  wajumbe  wa  Baraza  hili  la  Kumi,  muwe  mstari  wa  mbele  kuisimamia  Serikali  na  kuishauri  juu  ya  namna  bora  ya  kutekeleza  azma  yetu  hiyo.  UTALII  Mheshimiwa  Spika,  Serikali  ya  Awamu  ya  Nane  itaendelea  kushirikiana  na  Sekta  Binafsi  katika  kukuza  na  kuimarisha  Sekta  ya  Utalii  ambayo  hivi  sasa  ndiyo  muhimili  mkuu  wa  uchumi  wetu.  Tutashirikiana  kuitangaza  Zanzibar  katika  masoko  ya  asili  na  masoko  mapya;  kuendelea  na  ujenzi  wa  hoteli  za  daraja  la  juu  na  miundombinu  muhimu;  kulinda  na  kuhifadhi  vivutio  vya  utalii  vilivyopo  pamoja  na  kuanzisha  vivutio  vyengine  vipya.  Ninapata  matumaini  makubwa  kuona  kwamba  licha  ya  kuwepo  kwa  changamoto  kadhaa  zilizosababishwa  na  maradhi  ya  COVID  19,  bado  kuna  mashirika  mengi  ya  ndege  na  yale  yanayoshughulika  na  biashara  ya  utalii  yanayotaka  kufanya  safari  za  kuja  Zanzibar  kwa  ajili  ya  kuleta  wageni.  Tumepata  taarifa  ya  ongezeko  la  wageni  katika  siku  za  karibuni.  Mheshimiwa  Spika,  Kuendelea  kuimarika  kwa  sekta  ya  utalii  hivi  sasa,  kunanipa  matumaini  kwamba  tutaweza  kuyafikia  malengo  yaliyowekwa  kwenye  Ilani  ya  Uchaguzi  ya  kuongeza  idadi  ya  wageni  wanaoitembelea  Zanzibar  kutoka  538,264  mwaka  2019  hadi  kufikia  wageni  850,000  mwaka  2025.  Waheshimiwa  Wajumbe  wa  Baraza  hili  tukufu  tuna  kazi  kubwa  ya  kushajiisha  na  kuendeleza  Mpango  wa  Utalii  kwa  Wote  yani  “Tourism  for  All”,  ulioanzishwa  na  Awamu  iliyopita  ili  manufaa  ya  sekta  hii  yamguse  kila  mwananchi  kama  ilivyokusudiwa.  Nimeahidi  na  nitaitekeleza  ahadi  ya  kuongeza  utalii  katika  kisiwa  cha  Pemba.  Nina  azma  ya  kukifanya  kisiwa  cha  Pemba,  eneo  maalum  la  uwekezaji  yaani  Strategic  Investment  Area  kwa  kutoa  vivutio  mahsusi  kwa  wawekezaji  ili  maendeleo  ya  Unguja  yaende  sambamba  na  maendeleo  ya  Pemba.  Serikali  ninayoiongoza  itahakikisha  kwamba  juhudi  zetu  za  kukuza  utalii  zinakwenda  sambamba  na  utekelezaji  wa  mipango  yetu  ya  kuelimisha  jamii  umuhimu  wa  kuulinda  na  kuutangaza  utamaduni  wetu,  kuyathamini  mambo  ya  kale  pamoja  na  kuendeleza  historia  na  urithi  wa  Zanzibar,  ukiwemo  Mji  Mkongwe  ambao  umepata  umaarufu  mkubwa  hivi  sasa  duniani  kote.  MAFUTA  NA  GESI  Mheshimiwa  Spika,  Sekta  ya  Mafuta  na  Gesi  ni  miongoni  mwa  maeneo  makuu  ya  Uchumi  wa  Buluu.  Serikali  ya  Awamu  ya  Nane  itaendeleza  juhudi  za  kushughulikia  Sekta  hii.  Tarehe  23  Oktoba,  2020,  Mheshimiwa  Rais  Mstaafu  wa  Awamu  ya  Saba,  Dk.  Ali  Mohamed  Shein  alitoa  taarifa  maalum  kwa  waandishi  wa  habari,  kuhusu  matokeo  ya  Awali  ya  tafiti  zilizofanywa  katika  utafutaji  na  uendelezaji  wa  rasilimali  hizo.  Ufupisho  wa  taarifa  iliyotolewa  ni  kwamba  tafiti  zilizofanywa  zimeonesha  uwezekano  mkubwa  wa  kuwepo  miamba  yenye  kuhifadhi  rasilimali  za  mafuta  na  gesi  asilia.  Utafiti  umeonesha  kuwepo  kwa  maumbile  ya  miamba  (structures)  yenye  uwezo  wa  kuhifadhi  rasilimali  ya  gesi  asilia  yenye  ujazo  wa  futi  trilioni  3.8.  Matokeo  haya  ya  utafiti  yanathibitisha  ile  kauli  mbiu  yetu  kwamba  “yajayo  ni  neema  tupu”.  Tumeshafikia  makubaliano  ya  kindugu  baina  ya  Serikali  ya  Mapinduzi  ya  Zanzibar  na  Serikali  ya  Jamhuri  ya  Muungano  wa  Tanzania  ya  kulitoa  suala  la  mafuta  na  gesi  katika  mambo  ya  Muungano;  na  hivi  sasa  sheria  mbali  mbali  zimeshatungwa  za  kusimamia  Sekta  hiyo.  Kwa  hivyo,  Zanzibar  itanufaika  moja  kwa  moja  na  mapato  yote  yanayotokana  na  rasilimali  hizo  wakati  wowote  kazi  ya  uchimbaji  itakapoanza.  Kwa  hivyo,  Serikali  ya  Awamu  ya  8  itaziimarisha  na  kuzijengea  uwezo  wa  kitaaluma  na  nguvukazi  Kampuni  ya  Mafuta  Zanzibar  (ZPDC)  na  Mamlaka  ya  Usimamizi  wa  Mafuta  na  Gesi  (ZPRA)  ili  ziweze  kuiongoza  sekta  hii  muhimu.  Vile  vile,  tutaendelea  kushirikiana  na  kampuni  mbali  mbali  zenye  dhamira  njema  ya  kuwekeza  katika  nchi  yetu  kwenye  sekta  hiyo.  BANDARI  Mheshimiwa  Spika,  Serikali  ya  Awamu  ya  Nane  ina  malengo  ya  kujenga  bandari  kubwa  katika  maeneo  ya  Mangapwani.  Bandari  hiyo  ya  kisasa  itakuwa  kubwa  yenye  sehemu  kadhaa  za  kutolea  huduma  zikiwemo  sehemu  za  kuhudumia  meli  zitakazobeba  mafuta  na  gesi,  chelezo  kwa  ajili  ya  matengenezo  ya  meli,  eneo  la  kuhudumia  meli  zinazobeba  mizigo  na  makontena,  bandari  ya  uvuvi  na  bandari  ya  meli  za  kitalii.  Mheshimiwa  Spika,  Uchumi  wa  Bluu  haukamiliki  bila  kuweko  kwa  Bandari  za  kisasa  zenye  ufanisi  wa  hali  ya  juu.  Kwa  upande  wa  bandari,  yamekuwepo  malalamiko  ya  wafanyabiashara  kuhusu  kucheleweshewa  mizigo  yao  bandarini  na  msongomano  wa  makontena  katika  bandari  ya  Malindi,  vitendo  vya  rushwa  na  kukosa  uwajibikaji  kwa  baadhi  ya  watumishi  wa  bandari.  Kwa  kutambua  umuhimu  wa  Bandari  kwa  Zanzibar,  sikukawia  kuanza  na  jambo  hili  mara  tu  baada  ya  kuapishwa  kwangu.  Tarehe  3  Novemba,  2020  niliamua  kutembelea  Bandari  ya  Malindi,  ili  kuweza  kufahamu  kwa  kina  malalamiko  ya  wafanyabiashara  na  wananchi  kuhusiana  na  utendaji  kazi  na  utoaji  wa  huduma  usioridhisha  unaofanywa  na  wafanyakazi  katika  Bandari  yetu  hiyo.  Bandari  ni  lango  kuu  la  biashara  duniani.  Kwa  hivyo  kukosekana  kwa  ufanisi  unaopelekea  usumbufu  kwa  wafanyabishara  katika  Bandari  yetu  kuu  ya  Malindi  kunazorotesha  kasi  ya  ukuaji  wa  uchumi  wetu;  kwa  sababu  wafanyabiashara  hao  hulazimika  kutumia  bandari  nyengine;  hasa  za  Mombasa  na  Dar  es  Salaam.  Mheshimiwa  Spika,  Katika  uzinduzi  wa  Baraza  hili  la  Kumi  la  Wawakilishi,  nataka  niwajulishe  viongozi  na  wafanyakazi  wote  katika  bandari  zetu  kuu  za  Unguja  na  Pemba  pamoja  na  Viwanja  vya  ndege  kwamba  nitakuwa  nikifuatilia  kwa  karibu  utendaji  wa  taasisi  hizo.  Ieleweke  bayana,  kwamba  sijaridhishwa  na  uendeshaji  wa  shughuli  za  bandari  na  viwanja  vyetu  vya  ndege,  katika  maeneo  yote,  hasa  utoaji  wa  huduma,  uendeshaji,  ukusanyaji  na  udhibiti  wa  mapato,  kiwango  cha  faida  kinachopelekwa  Serikalini  kila  mwaka  pamoja  na  mipango  ya  matumizi  ya  fedha  za  maendeleo.  Nitahakikisha  kwamba  wafanyakazi  wa  bandarini  na  viwanja  vya  ndege  ni  wale  wanaopenda  kazi  kuwatumikia  watu,  na  sio  wale  wenye  malengo  binafsi  ya  kujinufaisha.  Napenda  kuliarifu  Baraza  lako  Tukufu  kuwa  tayari  tumeshaanza  kuzifanyia  kazi  changamoto  hizo  ikiwemo  kujaza  nafasi  ya  Mtendaji  Mkuu  katika  mamlaka  ya  Bandari.  Hili  ni  eneo  ambalo  nitalisimamia  kwa  nguvu  zangu  zote  maana  ni  eneo  lenye  fursa  ya  kutupa  mapato  mengi  ya  kuendeleza  Zanzibar  yetu.  Vile  vile,  tumedhamiria  kuiimarisha  bandari  za  Wete  na  Shumba  Mjini.  Kadhalika,  tutaiimarisha  bandari  ya  Mkoani  ili  iweze  kuhudumia  meli  kubwa  kutoka  nje  moja  kwa  moja  kwa  lengo  la  kunyanyua  uchumi  na  biashara  kwa  kisiwa  cha  Pemba.  BIASHARA  NA  VIWANDA  Mheshimiwa  Spika,  Serikali  ya  Awamu  ya  8  itaendeleza  dhamira  njema  ya  kukuza  Sekta  za  Biashara  na  Viwanda  hapa  Zanzibar,  ili  kuwaletea  wananchi  wake  maendeleo  zaidi  ya  kiuchumi.  Katika  kipindi  changu  cha  uongozi  nitahakikisha  kwamba  Sekta  Binafsi  inashiriki  kikamilifu  katika  utekelezaji  wa  mipango  na  mikakati  iliyopo  ya  ujenzi  wa  viwanda  vidogo  vidogo,  vya  kati  na  vikubwa  vyenye  kuzalisha  bidhaa  bora,  zenye  viwango  na  vyenye  kuhimili  ushindani  wa  soko.  Nitahakikisha  tunatekeleza  ahadi  niliyotoa  katika  Wilaya  mbali  mbali  za  Unguja  na  Pemba  ya  kujenga  viwanda  mbali  mbali,  vikiwemo  viwanda  vya  kusarifu  mwani,  kusindika  samaki  na  mazao  mengine,  ili  kuyaongezea  thamani.  Serikali  itahakikisha  inavilinda  viwanda  hivyo  dhidi  ya  ushindani  usio  wa  haki  wa  bidhaa  zinazoagizwa  kutoka  nje  ya  nchi  ambazo  hazilipiwi  kodi  stahiki.  Serikali  inatambua  kwamba  hii  ndio  njia  ya  uhakika  ya  kutengeneza  ajira,  kutoa  soko  kwa  malighafi  za  ndani  na  kuongeza  pato  la  Serikali  linalotokana  na  kodi  stahiki  zitakazolipwa  na  viwanda  hivyo.  MAKUSANYO  YA  KODI  Mheshimiwa  Spika,  Ili  tuweze  kutekeleza  kwa  ufanisi  ujenzi  wa  uchumi  mpya,  ni  lazima  tuongeze  uwezo  wetu  wa  kukusanya  kodi.  Serikali  ya  Awamu  ya  8  itaongeza  nguvu  katika  upanuzi  wa  wigo  wa  kodi  na  kuongeza  ufanisi  katika  ukusanyaji  wa  mapato.  Tutahakikisha  kwamba  kila  mtu  anayestahili  kulipa  kodi  analipa  kodi  stahiki.  Aidha,  tutahakikisha  kwamba  kila  senti  inayoongezeka  katika  mapato  ya  Serikali  inaelekezwa  katika  kutoa  huduma  bora  zaidi  kwa  wananchi.  Tutaziba  mianya  ya  upotevu  wa  fedha  za  Serikali  ambayo  inaipunguzia  Serikali  uwezo  wake  wa  kuwahudumia  wananchi.  SEKTA  BINAFSI  Mheshimiwa  Spika.  Naamini  kwamba  ili  kuweza  kutekeleza  kwa  ufanisi  dhamira  yetu  ya  kufanya  mageuzi  ya  kiuchumi,  lazima  pawe  na  ushirikiano  mzuri  na  wa  kuaminiana  baina  ya  Sekta  ya  Umma  na  Sekta  Binafsi.  Wakati  wa  Kampeni  za  Uchaguzi  nilikutana  na  viongozi  waliowakilisha  Sekta  Binafsi  kwa  lengo  la  kujadiliana,  kubuni  na  kutafuta  njia  bora  za  kuimarisha  uhusiano  na  ushirikiano  katika  kuijenga  nchi  yetu.  Serikali  ya  Awamu  ya  8,  itaweka  mazingira  mazuri  ya  uwekezaji  na  uendeshaji  wa  biashara  ili  sekta  binafsi  iwe  na  mchango  mkubwa  zaidi  katika  kukuza  ajira  na  katika  Pato  la  Taifa.  Ushirikiano  na  umoja  wetu  ndio  utakaotuwezesha  kutekeleza  miradi  yenye  tija  ikiwemo  uendelezaji  wa  viwanda,  utaliii  na  uchumi  wa  buluu.  Ili  kufanikisha  azma  hii,  serikali  itaweka  mifumo  rafiki  kwa  sekta  binafsi  kuweza  kufanya  kazi  zao  kwa  ufanisi.  Kadhalika,  Serikali  itaweka  mazingira  rafiki  kwa  Wanadiaspora  kuja  kuwekeza  nyumbani  kwa  lengo  la  kuleta  mapinduzi  makubwa  ya  kiuchumi  tunayokusudia  kuyafanya.  Nataka  niwahakikishie  wadau  wa  Sekta  Binafsi  kwamba  Serikali  yangu  haitakua  kikwazo  kwa  Sekta  Binafsi  bali  tutakuwa  wadau  wezeshi.  Kwa  mnasaba  huu,  sitokubaliana  na  visingizio  vya  aina  yoyote  na  uzembe  wa  watendaji  vyenye  kukwamisha  azma  yangu  hii.  VIWANJA  VYA  NDEGE  Mheshimiwa  Spika,  Mapinduzi  makubwa  ya  uchumi  tunayoyatarajia,  yanahitaji  kuwa  na  viwanja  vya  ndege  vya  kisasa  vyenye  ubora  wa  kimataifa.  Tutaendeleza  jitihada  zilizofanywa  za  kuimarisha  Kiwanja  cha  Ndege  cha  Abeid  Amaan  Karume  hasa  baada  ya  ujenzi  wa  jengo  la  Terminal  Three.  Hatua  hiyo  sio  tu  imeuongezea  hadhi  na  haiba  uwanja  huo,  bali  pia  itawezesha  kuzihudumia  ndege  kubwa  zaidi  pamoja  na  idadi  kubwa  ya  abiria,  mizigo  na  watalii  wanaoitembelea  Zanzibar.  Aidha,  tunathamini  jitihada  zilizofanywa  katika  kuimarisha  miundombinu  ya  uwanja  wa  ndege  wa  Pemba,  ikiwemo  kuongezwa  majengo  ya  kutolea  huduma  pamoja  na  kuwekwa  taa  za  kuongozea  ndege.  Tutaendelea  na  juhudi  za  kuimarisha  viwanja  hivyo  pamoja  na  huduma  zinazotolewa,  ili  viwe  na  mchango  zaidi  katika  kuongeza  ukusanyaji  wa  mapato  na  kukuza  soko  la  ajira.  BARABARA  Mheshimiwa  Spika,  Ujenzi  wa  barabara  bora  za  kisasa  ni  muhimu  katika  kufikia  mapinduzi  ya  uchumi  mkubwa  wa  kisasa  tunaoutarajia  kuujenga.  Katika  kipindi  cha  miaka  mitano  ijayo,  nimeahidi  kuendeleza  kazi  za  ujenzi  wa  barabara  kwa  kiwango  cha  lami  yenye  urefu  wa  zaidi  ya  kilomita  197.6.  Unguja  na  Pemba.  Miongoni  mwa  barabara  zitakazojengwa  kwa  Unguja  ni  Tunguu-Jumbi  (km9.3),  Jozani-Charawe-Ukongoroni-Bwejuu  (km23.3),  Fumba-Kisauni  (km  12),  KizimbaniKiboje  (km  7.2)  na  Kichwele-Pangeni  (km  4.8).  Nyengine  ni  barabara  ya  UmbujiUroa  (km  6.9),  Mkwajuni-Kijini  (km  9.4)  na  Tunguu-Makunduchi  (km48).  Vile  vile,  kwa  kuzingatia  usumbufu  wanaoupata  wananchi  wanaoishi  vijiji  vya  Uzi  na  Ng‟ambwa,  Serikali  itashughulikia  ujenzi  wa  barabara  na  daraja  kutoka  Unguja  ukuu  hadi  kisiwa  cha  Uzi.  Kwa  upande  wa  Pemba,  tutazijenga  kwa  kiwango  cha  lami  barabara  ya  Chake  chake  Wete  (km  22.1),  Mkoani-Chake  chake  kupitia  Chanjaani  (km  29)  na  barabara  ya  Finya  Kicha  (km  8.8).  Vile  vile,  tutazitengeneza  barabara  za  ndani  za  Unguja  na  Pemba  ili  zipitike  kwa  urahisi  wakati  wote.  NISHATI  YA  UMEME  Mheshimiwa  Spika,  Uchumi  mkubwa  wa  kisasa  tunaoukusudia,  unahitaji  kupatikana  kwa  nishati  ya  umeme  wa  kutosha  wenye  uhakika.  Dhamira  yetu  ya  kuhamasisha  uwekezaji  katika  Sekta  ya  Viwanda  inahitaji  kuwa  na  umeme  wa  kiwango  kikubwa.  Kwa  upande  wa  Unguja,  mahitaji  ya  umeme  hivi  sasa  yameshafikia  megawati  80,  ambapo  laini  mpya  ya  umeme  tuliyo  nayo  ina  uwezo  wa  kuchukua  megawati  100;  na  ile  ya  zamani  ina  uwezo  wa  kuchukua  megawati  40.  Kwa  mantiki  hii,  baada  ya  kipindi  kifupi  kijacho,  kiwango  cha  umeme  tulichonacho  kitakua  ni  changamoto  katika  kufikia  dhamira  yetu  ya  kujenga  uchumi  mpya  wa  kisasa.  Hali  hii,  inatulazimisha  kuanza  kuendeleza  suala  la  kutafuta  vyanzo  vipya  vya  umeme,  ikiwemo  nishati  mbadala  ili  nchi  yetu  iwe  na  umeme  wa  uhakika.  HUDUMA  ZA  FEDHA  Mheshmiwa  Spika,  Sambamba  na  miongozo  ya  Ilani  ya  Uchaguzi,  Serikali  ya  Awamu  ya  8,  itaweka  mkazo  mkubwa  katika  kuimarisha  Sekta  ya  Huduma  za  Fedha  kwa  kuweka  mazingira  mazuri  ya  uwekezaji  na  uendeshaji  wa  shughuli  za  benki,  mashirika  ya  bima  na  taasisi  nyengine  za  fedha.  Dhamira  yetu  ni  kuona  kwamba  huduma  za  fedha  zinazotolewa  na  taasisi  binafsi  na  Serikali  zinakidhi  wiwango  na  mahitaji  halisi  ya  wawekezaji,  watalii,  wageni  wanaotumbelea  pamoja  na  wananchi  kwa  jumla.  Serikali  itasimamia  utendaji  wa  mashirika  yake  kwa  lengo  la  kuhakikisha  kwamba  taasisi  hizo  zinatoa  huduma  bora  zenye  kuaminika  kwa  wateja  wote.  TEKNOLOJIA  Mheshmiwa  Spika,  Matumizi  bora  ya  teknolojia  ni  msingi  muhimu  katika  juhudi  zetu  za  kuendeleza  viwanda,  biashara,  utalii,  huduma  za  fedha  na  shughuli  mbali  mbali  za  kijamii.  Kwa  msingi  huo,  Serikali  ya  Awamu  ya  8  ina  lengo  la  kuendesha  shughuli  zake  katika  mifumo  ya  kisasa  ya  kidigitali.  Tutaweka  mifumo  ya  kidijitali  katika  ukusanyaji  wa  kodi  za  Serikali,  manunuzi  ya  umma  na  uendeshaji  wa  Serikali  kwa  ujumla.  Aidha,  Serikali  itaimarisha  mitaala  ya  masomo  ya  sayansi  katika  skuli,  vituo  na  taasisi  za  ufundi  pamoja  na  vyuo  vikuu  ili  kuwaandaa  vizuri  vijana  wetu  na  hatimae  kuweza  kwenda  sambamba  na  mabadiliko  ya  teknolojia  katika  sekta  zote.  KILIMO  Mheshimiwa  Spika,  Serikali  ya  Awamu  ya  8  itaendeleza  mipango  na  mikakati  iliyoanzishwa  na  Serikali  ya  Saba  katika  kuendeleza  Sekta  ya  Kilimo  ili  kuhakikisha  kwamba  nchi  yetu  inajitosheleza  kwa  mahitaji  ya  chakula.  Tutaendeleza  mpango  mkuu  wa  umwagiliaji  maji  Zanzibar  (Zanzibar  Irrigation  Master  Plan)  ambao  umebainisha  kuwa  zipo  hekta  ,521  zinazofaa  kujengwa  miundombinu  ya  umwagiliaji  maji.  Hivi  sasa,  jumla  ya  hekta  2,527  tayari  zinaendelea  kujengwa  miundombinu  ya  umwagiliaji  maji  kutoka  hekta  700  za  mwaka  2010.  Ujenzi  huo  unaendelezwa  katika  mabonde  ya  Cheju,  Kilombero,  Chaani,  Kibokwa,  Kinyasini  kwa  Unguja  na  Mlemele  na  Mkwararani  kwa  upande  wa  Pemba.  Halikadhalika,  Serikali  itahakikisha  inaendeleza  huduma  za  ugani  kwa  kuajiri  wataalamu  wa  kutosha  na  kutoa  vifaa  vinavyohitajika.  Kadhalika,  tutaendelea  kuhimiza  kilimo  cha  kisasa  katika  uzalishaji  wa  mazao  mengine  ya  chakula  kwa  kuwawezesha  vijana  kuendeleza  kilimo  kwa  ujenzi  wa  vitalu  nyumba  (green  houses)  na  matumizi  ya  mbegu  bora  za  kilimo.  Vile  vile,  tutaweka  mkazo  katika  kununua  pembejeo  za  kilimo,  dawa  za  kuulia  magugu  pamoja  na  kuwapatia  wakulima  huduma  bora  za  matrekta.  Watu  wengi  duniani  hivi  sasa  wanapendelea  kula  vyakula  vinavyotokana  na  kilimo  hai  yaani  “Organic  Farming”  kutokana  na  ladha  ya  asili  ya  vyakula  hivyo  pamoja  na  uwezekano  wa  kuwa  vinapunguza  athari  za  kemikali.  Ni  jambo  muhimu  kwa  Taasisi  itakayohusika  na  Kilimo  kulifanyia  utafiti  suala  la  kukiendeleza  kilimo  hai  nchini  mwetu  na  upatikanaji  wa  masoko  ya  mazao  yanayopatikana  kutokana  na  kilimo  hicho.  Mheshimiwa  Spika,  Kwa  kutambua  umuhimu  wa  zao  la  karafuu  na  uhusiano  wake  katika  historia  na  maendeleo  ya  kiuchumi  ya  Zanzibar,  Serikali  ya  Awamu  ya  Nane  itaendeleza  juhudi  zilizopo  za  kuliimarisha  zao  hilo  kwa  kutoa  mikopo  na  kuwatafutia  masoko  wakulima.  Kadhalika,  kutokana  na  tatizo  kubwa  la  uhaba  wa  nazi  unaopelekea  kupanda  bei  ya  zao  hilo  kila  uchao,  Serikali  itaimarisha  upandaji  wa  miche  ya  minazi  ili  kuongeza  uzalishaji  wa  zao  hilo.  Serikali  itasimamia  na  kuendeleza  programu  ya  kufufua  zao  la  minazi  iliyoanzishwa  mwaka  2019;  lengo  likiwa  ni  kuotesha  miche  ya  minazi  ,200,000  (Unguja  minazi  720,000  na  Pemba  minazi  480,000);  ambapo  asilimia  17  itakuwa  ni  minazi  ya  madafu  naasilimia  83  itakuwa  ni  minazi  yetu  ya  asili  (East  African  tall).  UFUGAJI  Mheshimiwa  Spika,  Serikali  ya  Awamu  ya  8,  itaweka  mkazo  katika  kuendeleza  shughuli  za  ufugaji  wa  njia  za  kisasa,  ili  sekta  hiyo  iwe  na  tija  zaidi  kwa  wakulima  na  kuongeza  mchango  wake  katika  upatikanaji  wa  chakula  na  kuimarisha  Pato  la  Taifa.  Tutahakikisha  panakuwa  na  matumizi  mazuri  ya  pembejeo  za  mifugo,  dawa  za  chanjo  na  kutoa  elimu  juu  ya  matumizi  ya  mbegu  bora  za  mifugo.  Serikali  itabuni  na  kutekeleza  mikakati  madhubuti  ya  kukomesha  wizi  wa  mifugo  na  mazao.  Katika  kuitekeleza  mikakati  hiyo,  tuzingatie  sheria  za  nchi  yetu  na  Waheshimiwa  Wawakilishi  muwashirikishe  wananchi  majimboni  mwenu  katika  kupambana  na  wizi  wa  mifugo  na  mazao  ya  kilimo  ambao  hivi  sasa  umekithiri  katika  maeneo  mbali  mbali  ya  Unguja  na  Pemba.  Ninaamini  kwamba  kwa  juhudi  za  pamoja  tunaweza  kukomesha  vitendo  hivi  viovu  vinavyorejesha  nyuma  maendeleo  ya  wakulima  na  wafugaji.  Katika  kuiendeleza  sekta  ya  mifugo,  serikali  itakaribisha  wawekezaji  wakubwa  wa  ufugaji  hasa  wa  ng‟ombe  na  mbuzi  wa  maziwa  ambao  wataweza  kuwasaidia  wafugaji  wetu  wa  dogo  wadogo  kuzalisha  bidhaa  nyingine  zinazotokana  na  mifugo.  MAZINGIRA  NA  TABIANCHI  Mheshimiwa  Spika,  Utekelezaji  wa  mipango  yetu  ya  maendeleo  utazingatia  sana  kuwepo  kwa  mipango  mizuri  ya  uhifadhi  wa  mazingira  na  kukabiliana  na  mabadiliko  ya  tabianchi.  Tutahakikisha  kwamba  tuna  matumizi  mazuri  ya  rasilimali  zisizorejesheka,  utunzaji  wa  maliasili  na  misitu,  fukwe  pamoja  na  bahari.  Kadhalika,  tutaweka  mkazo  katika  kuhakikisha  kwamba  Manispaa,  Mabaraza  ya  Miji  na  Halmashauri  zetu  zinasimamia  vyema  jukumu  lao  la  usafi  wa  miji.  Nataka  niweke  wazi  kwamba  kiwango  cha  usafi  katika  miji  yetu  hakiridhishi.  Naamini  kwamba  Waheshimiwa  Wajumbe  mtaungana  na  mimi  nikisema  kwamba  hakuna  sababu  ya  kuifanya  miji  yetu  isiwe  safi  na  salama.  Kwa  hivyo,  Serikali  itahakikisha  kwamba  miji  yetu  inakuwa  safi  wakati  wote  kwa  ajili  ya  kulinda  afya  za  wananchi  na  kuvutia  wageni  wanaokuja  kututembelea.  HUDUMA  ZA  JAMII  Mheshimiwa  Spika,  Serikali  ya  Awam  ya  8,  itaweka  kipaumbele  katika  kuziimarisha  huduma  za  elimu,  afya  na  maji  safi  na  salama  kwa  kuzigatia  umuhimu  wake  kwa  ustawi  wa  maendeleo  ya  jamii.  ELIMU  Mheshimiwa  Spika,  Kwa  kutambua  umuhimu  wa  sekta  ya  elimu  kama  ni  nyenzo  muhimu  ya  maendeleo  ya  kiuchumi  na  kijamii,  Serikali  itachukua  hatua  za  kuimarisha  ubora  wa  elimu  ambayo  ni  haki  ya  msingi  kwa  kila  mwananchi.  Katika  kukabiliana  na  changamoto  zinazoikabili  sekta  ya  elimu  hivi  sasa,  Serikali  itaelekeza  juhudi  katika  kuimarisha  miundombinu  ya  elimu,  ikiwemo,  ujenzi  wa  skuli  za  kisasa  na  kuzikarabati  skuli  za  zamani,  kuzipatia  skuli  vifaa  vya  kufundishia  na  kusomea  pamoja  na  madawati,  kupitia  upya  mitaala  ya  elimu  na  kupunguza  tatizo  la  walimu  hasa  wa  masomo  ya  Sayansi.  Kadhalika,  tutaimarisha  kiwango  cha  ufaulu  kwa  wanafunzi  katika  mitihani  ya  Taifa,  kuendeleza  masomo  ya  ufundi  katika  vyuo  vya  amali  na  vituo  mbali  mbali.  Ili  kufikia  dhamira  hiyo,  Serikali  itaongeza  bajeti  ya  sekta  ya  elimu  ili  iweze  kugharamia  vyema  huduma  za  elimu  katika  ngazi  zote  kwa  kuendeleza  sera  ya  elimu  pamoja  na  kuongeza  fursa  za  mikopo  ya  wanafunzi  wanaojiunga  na  masomo  ya  elimu  ya  juu.  Pamoja  na  hatua  hizo,  tutayaimarisha  maslahi  ya  walimu  ili  kuwapa  motisha  ya  kufundisha  na  tutaendeleza  sera  ya  elimu  bure  kwa  lengo  la  kuwaondolea  wazazi  mzigo  wa  kuchangia  elimu  ya  watoto  wao.  Mheshimiwa  Spika,  Nikiwa  Mkuu  wa  Chuo  Kikuu  cha  Taifa  cha  Zanzibar  (SUZA),  nitahakikisha  kwamba  tunakiendeleza  Chuo  hiki  kwa  kuanzisha  programu  mpya  kutegemea  mahitaji  halisi  ya  nchi  yetu,  sambamba  na  kujenga  majengo  mapya  pamoja  na  kukipatia  vifaa  vya  kisasa  vya  kufundishia  vinavyohitajika  ili  kuweza  kutoa  elimu  bora  kwa  wanafunzi  wanaojiunga  na  chuo  hicho.  Tutaweka  mkazo  katika  kufanya  tafiti  kwenye  maeneo  muhimu  kwa  kuzingatia  ajenda  za  maendeleo  ya  kiuchumi  na  kijamii  za  nchi  yetu.  Tutahakikisha  kwamba  SUZA  inaendelea  kuwa  na  uhusiano  mwema  na  vyuo  na  taasisi  za  elimu  ya  juu  zilizopo  Zanzibar  na  sehemu  mbali  mbali  za  dunia.  Tutaendelea  kuweka  mkazo  maalum  katika  kufundisha  Kiswahili  ili  kutekeleza  dhamira  yetu  ya  kuifanya  Zanzibar  kuwa  chimbuko  la  Kiswahili  sanifu  na  fasaha.  Tutahakikisha  kwamba  wahitimu  wa  chuo  chetu  hiki  katika  fani  zote  tunazofundisha  wanabobea  kitaaluma  na  wanajengeka  kiushindani  katika  soko  la  ajira  popote  wanapokwenda.  AFYA  Mheshimiwa  Spika,  Kwa  upande  wa  Sekta  ya  Afya,  Serikali  itandelea  na  ujenzi  wa  Hospitali  ya  Rufaa  huko  Binguni  Wilaya  ya  Kati  ambayo  itakuwa  na  huduma  zote  za  kibingwa.  Mpango  wake  upo  na  lazima  tuusimamie  utekelezaji  wake  kwa  nguvu  zetu  zote.  Hatua  hiyo,  itatuwezesha  kupunguza  na  hatimae  kuondoa  kabisa  tatizo  la  kupeleka  wagonjwa  nje  ya  nchi.  Sambamba  na  juhudi  hizo,  tutaendelea  kuimarisha  miundombinu  ya  afya,  ununuzi  wa  dawa  na  vifaa  tiba,  kuongeza  idadi  ya  madaktari  bingwa  wa  fani  mbali  mbali  na  wataalamu  wengine  wa  afya.  Tutaongeza  bajeti  ya  kununulia  dawa  na  vifaa  vyengine  vya  huduma  za  afya.  Vile  vile,  tutaongeza  nyumba  za  madaktari  na  kujenga  vituo  vya  afya  ili  kuondoa  usumbufu  wanaoupata  baadhi  ya  wananchi  kufuata  huduma  za  afya  katika  maeneo  ya  mbali.  Aidha,  tutaimarisha  Hospitali  ya  Rufaa  ya  Mnazi  Mmoja  na  hospitali  za  wilaya  za  Makunduchi  na  Kivunge.  Tutazijengea  uwezo  Hospitali  ya  Abdalla  Mzee  Mkoani,  Hospitali  ya  Chake  Chake  na  Wete  pamoja  na  kuipandisha  hadhi  hospitali  ya  Micheweni.  Lengo  letu  ni  kuona  kwamba  huduma  zote  za  kibingwa  zinapatikana  katika  Kisiwa  cha  Pemba.  Katika  kufikia  dhamira  zetu  hizo,  tutawashajiisha  wawekezaji  kuwekeza  katika  sekta  ya  afya.  Vile  vile,  tutaangalia  uwezekano  wa  kuanzisha  bima  ya  afya  kwa  wenye  uwezo  na  kwa  wale  wasio  na  uwezo  Serikali  itaendelea  kuwapatia  huduma  za  afya  bure.  MAJI  SAFI  NA  SALAMA  Mheshimiwa  Spika,  Upatikanaji  wa  huduma  za  maji  bado  ni  changamoto  katika  baadhi  ya  maeneo  ya  mjini  na  vijijini.  Hali  ya  upatikanaji  wa  maji  hivi  sasa  imefikia  wastani  wa  asilimia  katika  mwaka  2020.  Kwa  kuzingatia  kuwa  maji  ni  uhai,  Serikali  ya  Awamu  ya  8  itamalizia  kazi  iliyobaki  ya  kuiboresha  miundo  mbinu  ya  maji  na  kuongeza  upatikanaji  wake.  Kazi  hiyo,  ni  pamoja  na  kujenga  matangi  mapya  ya  kuhifadhia  maji,  uchimbaji  wa  visima  vipya  vya  maji  na  kuendelea  kuifanyia  matengenezo  miundombinu  ya  zamani,  ikiwemo  kuvitengeneza  visima  vya  zamani  na  kuviwekea  pampu  zenye  nguvu  zaidi.  Vile  vile,  tutayabadilisha  mabomba  ya  zamani  na  kukabiliana  na  tatizo  la  uvujaji  wa  maji.  UWEZESHAJI  WANANCHI  KIUCHUMI  Mheshimiwa  Spika,  Uwezeshaji  Wananchi  Kiuchumi  ni  miongoni  mwa  malengo  ya  Serikali  ya  Awamu  ya  katika  kukabiliana  na  tatizo  la  umaskini  wa  kipato  unaosababishwa  na  ukosefu  wa  ajira.  Tunaelewa  kuwa  bado  kuna  changamoto  zinazowakabili  wananchi  katika  kuendesha  shughuli  za  ujasiriamali,  ambazo  zinahusiana  na  ukosefu  wa  mitaji,  vifaa,  utaalamu  wa  kutosha  wa  kuendesha  biashara  na  utafutaji  wa  masoko  ya  uhakika  ya  kuuzia  biashara  hizo.  Katika  kukabiliana  na  changamoto  hizo,  Serikali  itauimarisha  Mfuko  wa  Uwezeshaji  Wananchi  Kiuchumi  kwa  kuuongezea  uwezo  wa  kutoa  huduma  zilizo  bora  kwa  wananchi  wengi  zaidi.  Kadhalika,  tutawasajili  wajasiriamali  wote  na  kuwapatia  vitambulisho.  Pia,  tutatoa  mafunzo  ya  namna  bora  ya  kuitumia  mitaji  na  mikopo  hiyo  katika  kupata  vifaa  na  zana  za  kisasa  na  kuendesha  shughuli  za  ujasiriamali  kitaalamu  zaidi,  kulingana  na  mahitaji  ya  masoko  ya  wakati  tulio  nao.  Aidha,  tutawajengea  wajasiriamali  sehemu  maalum  za  kufanyia  biashara  zao  zitakazojengwa  vizuri,  ili  waondokane  na  usumbufu  wa  kuhamahama  huku  na  kule.  Pamoja  na  jitihada  hizi,  Serikali  itawawekea  mfumo  na  utaratibu  bora  wa  kulipa  kodi  mara  moja  tu  kwa  mwaka  na  kuondosha  ile  kero  ya  utitiri  wa  kodi.  Katika  kuhakikisha  kwamba  mkakati  huu  unaleta  ufanisi  tunaoutarajia,  tutakuwa  tunafuatilia  kwa  karibu  na  kufanya  tathmini  ya  mikopo  tunayoitoa  kwa  vikundi  hivyo,  ili  kujiridhisha  endapo  inawafikia  walengwa  na  kwamba  hakuna  matumizi  mabaya  ya  fedha  hizo  yanayofanywa  na  watumishi  wa  Serikali  wasio  waaminifu.  Tusitosheke  tu  kutoa  mikopo  na  mitaji  na  baadae  kuripoti  takwimu  za  vikundi  vilivyopokea  mikopo  hiyo,  na  kuirejesha  au  kutoirejesha.  Ni  lazima  tujue  mikopo  hio  imeleta  faida  gani  kwa  wananchi.  UTAWALA  BORA  Mheshimiwa  Spika,  Maendeleo,  amani  na  utulivu  ni  dhana  zenye  maana  zinazotegemeana.  Ili  kuwe  na  maendeleo  kunahitajika  kuwe  na  amani  na  utulivu  na  kwa  upande  mwengine,  amani  na  utulivu  haiwezi  kupatikana  ikiwa  hakuna  maendeleo;  ni  kama  uhusiano  wa  kuku  na  yai.  Maendeleo  katika  nyanja  mbali  mbali  za  maisha  ndiyo  yanayowaletea  wananchi  utulivu,  na  utulivu  ndio  unaoleta  amani.  Wananchi  wanaokabiliana  na  dhiki  za  maisha  hasa  katika  kupata  huduma  muhimu  za  kuyamudu  maisha  yao,  mwishowe  hujenga  hasira,  hasira  ambayo  huzaa  chuki  miongoni  mwao  na  kusababisha  matendo  maovu  yanayopelekea  kuvunjika  kwa  amani.  Ili  uwiano  mzuri  upatikane  baina  ya  amani,  utulivu  na  maendeleo  ni  lazima  tuhakikishe  kwamba  Serikali  inaongozwa  katika  misingi  ya  utawala  bora.  Mheshimiwa  Spika,  Miongoni  mwa  mambo  yanayodhoofisha  misingi  ya  utawala  bora  ni  vitendo  vya  rushwa,  uzembe,  kukosa  uwajibikaji,  kutofuata  sheria  na  kukiukwa  kwa  maadili.  Serikali  ya  Awamu  ya  8  itakabiliana  ipasavyo  na  vitendo  vyote  vinavyoathiri  utekelezaji  wa  misingi  ya  utawala  bora.  Najua  wananchi  wanachukia  sana  rushwa  na  ufisadi,  na  wamechoshwa  na  vitendo  hivyo.  Mimi  pia  ninachukia  rushwa  na  ufisadi.  Vitendo  vya  rushwa  na  ufisadi  vinawanyima  haki  wananchi  na  kuitia  hasara  serikali.  Mimi  nimewaahidi  wananchi,  na  nataka  niirejee  ahadi  yangu  kwao  mbele  ya  Baraza  lako  tukufu,  kwamba  nitapambana  na  rushwa  na  ufisadi  bila  kigugumizi  wala  kuoneana  muhali.  Ninaomba  Waheshimiwa  Wawakilishi  na  Wananchi  wote  mniunge  mkono  wakati  wa  mapambano  haya.  Tutashinda  vita  hii  endapo  wananchi  pia  watatuunga  mkono.  Sina  shaka  kuwa  kwa  vile  wao,  kwa  wingi  wao,  wanachukia  rushwa  na  ufisadi,  watakuwa  tayari  kutoa  ushirikiano  wao  katika  mapambano  haya.  Ni  matumaini  yangu  pia  vyombo  husika  katika  jambo  hili  vitatekeleza  wajibu  wao.  Nataka  niweke  wazi  kuwa  kiongozi  yoyote  nitayemteua  kwa  mamlaka  niliyonayo  kikatiba,  nitamuwajibisha  mara  moja  pindi  tu  nikibaini  na  kujiridhisha  kuwa  anajihusisha  na  vitendo  vya  rushwa  na  ufisadi.  UTUMISHI  WA  UMMA  Mheshimiwa  Spika,  Mafanikio  katika  utendaji  wa  Serikali  yanategemea  jinsi  Sekta  ya  Umma  inavyotekeleza  wajibu  wake  wa  kuwatumikia  wananchi  kwa  misingi  ya  uwajibikaji,  usawa  na  haki.  Utendaji  katika  Sekta  yoyote  unategemea  kuwepo  kwa  haki  na  utekelezaji  wa  wajibu.  Kwa  maana  nyengine,  haki  na  wajibu  ni  watoto  pacha.  Serikali  itaendelea  kuhakikisha  kwamba  watumishi  wa  umma  wanapata  haki  zao  kwa  mujibu  wa  sheria  pamoja  na  kuwawekea  mazingira  mazuri  ya  kufanyia  kazi.  Kwa  upande  mwengine,  wafanyakazi  nao  wana  wajibu  wa  kutekeleza  kwa  bidii  na  nidhamu  kubwa  majukumu  ya  kazi  zao  kwa  mujibu  wa  sheria  za  utumishi,  kwa  maslahi  ya  jamii  na  taifa  kwa  jumla.  Kwa  hivyo,  Serikali  ya  Awamu  ya  8  itasimamia  kwa  umakini  sana  nidhamu  na  uwajibikaji  wa  watumishi  wa  umma.  Serikali  haitakuwa  na  muhali  kwa  mtendaji  yoyote  ambae  hatowajibika  katika  utekelezaji  wa  majukumu  yake.  Atakayeshindwa  kuwajibika  aelewe  kuwa  atawajibishwa.  Uzembe  na  ukosefu  wa  nidhamu  kazini  huzorotesha  maendeleo  ya  kiuchumi  na  kijamii,  kwa  hivyo,  tabia  hii  sitoivumilia.  Kadhalika,  tunahitaji  ubunifu  wa  kitaalamu  katika  kufanya  kazi  zetu  na  tuondokane  na  mtindo  wa  kufanya  kazi  kwa  mazoea.  Napenda  viongozi  wote  nitakaowateuwa  katika  nafasi  mbali  mbali  walizingatie  jambo  hili.  Ni  lazima  wawe  wabunifu  na  waweze  kuishauri  Serikali  juu  ya  masuala  mbali  mbali  yanayohusu  fani  na  utaalamu  wao.  Serikali  haitowavumilia  viongozi  wenye  kusubiri  kuambiwa  kutoka  kwangu  au  Serikalini  nini  wafanye  katika  kutekeleza  majukumu  yao.  Tutaendelea  kusimamia  utekelezaji  wa  sera  na  sheria  ya  hifadhi  ya  jamii  kwa  manufaa  ya  wanachama  wote;  wafanyakazi  na  wastaafu.  Tutafungua  Ofisi  za  Mfuko  wa  Hifadhi  ya  Jamii  katika  mikoa  ya  Zanzibar  ili  kurahisisha  utoaji  wa  huduma  kwa  wanachama  wake.  IDARA  MAALUM  Mheshimiwa  Spika,  Serikali  itaziendeleza  Idara  Maalum  za  Serikali  ya  Mapinduzi  ya  Zanzibar  ili  ziendelee  kutoa  huduma  bora  za  ulinzi  na  usalama  kwa  wananchi  na  kutekeleza  majukumu  yao  mengine  kwa  ufanisi  na  kwa  mujibu  wa  sheria  zinazoongoza  Idara  zetu  hizo.  Tutaendeleza  miradi  ya  ujenzi  wa  majengo  ya  ofisi,  mahanga  na  nyumba  za  maofisa,  sambamba  na  kuyaimarisha  mazingira  ya  kambi  mbali  mbali  za  Idara  zetu  maalumu.  Vile  vile,  tutaendelea  kuwajengea  uwezo  maofisa  na  wapiganaji  kwa  kuwapatia  vifaa  na  mafunzo  ya  kisasa  katika  vyuo  vya  ndani  na  nje  ya  nchi.  Kadhalika,  tutaendelea  kuimarisha  maslahi  yao  kwa  kadri  hali  ya  uchumi  wetu  itakavyoruhusu.  AJIRA  KWA  VIJANA  Mheshimiwa  Spika,  Mapinduzi  makubwa  ya  Uchumi  tunayokusudia  kuyafanya  yatatupelekea  kuwa  na  uchumi  mpya  wa  kisasa,  ambao  utaongeza  fursa  nyingi  za  ajira  kwa  vijana  wetu.  Kwa  hivyo,  ni  wajibu  wa  vijana  wetu  kuwa  tayari  kufanyakazi.  Serikali  itawajengea  uwezo  kwa  kuwapatia  mafunzo  maalumu  ya  ufundi  wa  fani  mbali  mbali  katika  vyuo  vya  ufundi  na  vituo  vya  amali.  Vile  vile,  vijana  watawezeshwa  kwa  kupatiwa  mitaji  ili  waweze  kujiajiri  wenyewe  na  kuondokana  na  tatizo  la  kutegemea  ajira  chache  kutoka  Serikalini.  Serikali  itaandaa  sera  nzuri  za  ajira  na  kuwashajiisha  wawekezaji  kuweka  kipaumbele  katika  kuajiri  vijana  wa  Zanzibar.  USTAWI  WA  WAZEE,  WANAWAKE  NA  WATOTO  Mheshimiwa  Spika,  Wazee  ni  hazina  kubwa  kwa  nchi  yetu,  na  kwa  kutambua  hilo,  Serikali  itaendelea  kuwatunza  wazee.  Kwa  wazee  wanaoishi  kwenye  nyumba  za  wazee  za  Sebleni,  Welezo  na  Limbani,  huduma  za  kuwapatia  makaazi  bora,  chakula  na  matibabu  zitaendelea.  Vile  vile,  huduma  ya  pensheni  jamii  kwa  wazee  waliofikia  umri  wa  miaka  na  zaidi  zitatolewa.  Hapo  baadae,  Serikali  itaangalia  uwezekano  wa  kushusha  umri  na  kuongeza  kiwango  cha  pensheni  inayotolewa  sasa  kwa  mwezi.  Kwa  upande  wa  wanawake  na  watoto,  Serikali  imeazimia  kuwasaidia  wanawake  wajane  ambao  tayari  wameshaunda  rasmi  jumuia  yao.  Wanawake  hao  watasaidiwa  kwa  kuwezeshwa  kiuchumi  na  kusimamia  haki  zao  ikiwemo  mirathi.  Kadhalika,  Serikali  itaendeleza  juhudi  zilizotangulia  za  kuwapatia  wanawake  na  watoto  haki  zao  zote  za  msingi  ili  waishi  vizuri  katika  jamii.  Katika  kulinda  haki  zao,  Serikali  itaendeleza  mapambano  ya  vitendo  vya  udhalilishaji  wa  watoto  na  unyanyasaji  wa  kijinsia  kwa  nguvu  zetu  zote  na  kuhakikisha  kwamba  sheria  zilizotungwa  na  kupitishwa  zinazolinda  usalama  na  maslahi  ya  wanawake  na  watoto  zinatumika  ipasavyo,  na  haki  inatendeka.  WATU  WENYE  ULEMAVU  Mheshimiwa  Spika,  Kama  ilivyosisitizwa  na  kuelekezwa  katika  Ilani  ya  Chama  cha  Mapinduzi,  Serikali  itaweka  kipaumbele  maalum  katika  kuwashirikisha  watu  wenye  ulemavu  kwenye  shughuli  mbali  mbali  za  kiuchumi  pamoja  na  kuzilinda  na  kuziimarisha  haki  zao.  Tutawawezesha  kwa  kuwapatia  mitaji  na  mafunzo  mbali  mbali  ya  ujasiriamali  bila  ya  kuwabagua  kijinsia  au  aina  ya  ulemavu  walionao.  MAENEO  MENGINE  MTAMBUKA  Sanaa,  Burudani  na  Michezo  Mheshimiwa  Spika,  Eneo  jengine  ambalo  tutalishughulikia  ni  sanaa,  burudani  na  michezo.  Mambo  haya  matatu  yana  nafasi  ya  kipekee  katika  kuwaunganisha  Wazanzibari,  kuwatambulisha  Wazanzibari  duniani  na  kukuza  uchumi  na  kutoa  ajira.  Muziki  wa  Taarab,  muziki  wa  kizazi  kipya  na  sanaa  ya  filamu  kupita  matamasha  ya  ZIFF  na  „Sauti  ya  Busara‟  yameitangaza  sana  Zanzibar  na  kuwa  na  mchango  wa  kipekee.  Naahidi  kuyalea  na  kuyakuza  matamasha  haya  na  mengine  ili  kutangaza  hazina  ya  utamaduni  na  ustaarabu  wa  Zanzibar  ikiwa  ni  sehemu  ya  kukuza  utalii,  kipato  na  ajira.  Kwa  upande  wa  michezo,  tutafanya  mengi.  Lakini  kubwa  sana  na  ambalo  linalifadhaisha  moyo  ni  kupotea  kwa  msisimko  wa  Ligi  ya  Soka  ya  Zanzibar.  Siku  za  nyuma,  timu  za  Zanzibar  za  Small  Simba,  Malindi,  Mlandege  na  KMKM  zilikuwa  ni  timu  zenye  sifa  na  kuchachafya  timu  za  Bara  na  Afrika  Mashariki.  Tutawekeza  kwenye  michezo  katika  kuibua,  kulea  na  kuendeleza  vipaji  vya  vijana.  Hii  itakwenda  sambamba  na  kukaa  na  wadau  wa  soka  kutafuta  jawabu  la  kuamsha  msisimko  wa  Ligi  yetu  ya  Zanzibar.  Azma  yetu  ni  kuona  Timu  ya  Taifa  ya  Zanzibar  inakwenda  mbali  katika  kushiriki  michuano  ya  Afrika  ili  kutumia  vizuri  fursa  ya  uanachama  wetu  katika  Shirikisho  la  Michezo  la  Afrika  (CAF)  ambayo  tumeipigania  kwa  miaka  mingi.  Natambua  kua  maendeleo  ya  michezo  yanahitaji  udhamini  kutoka  kwa  wadau  wa  michezo.  Naahidi  kujadiliana  nao  ili  waweze  kutoa  udhamini  kwa  michezo  yetu  mbali  mbali.  AMANI  NA  UTULIVU  Mheshimiwa  Spika,  Mafanikio  ya  utekelezaji  wa  mipango  na  ahadi  tulizozitoa,  hayawezi  kupatikana  bila  ya  kuendelea  kuwepo  kwa  amani  na  utulivu  nchini.  Jukumu  la  kulinda  na  kudumisha  amani  tuliyo  nayo  sio  la  vyombo  vya  ulinzi  na  usalama  peke  yake.  Huo  ni  wajibu  wa  kila  mmoja  wetu.  Kuiharibu  amani  ni  jambo  jepesi  na  la  mara  moja,  ila  kuirudisha  ni  vigumu  na  tujifunze  kwa  wengine  walioichezea  tunu  hii.  Kwa  hivyo,  sote  tuwe  walinzi  wa  amani  kwa  kutambua  kuwa  bila  ya  amani  hakuna  maendeleo.  Serikali  ya  Mapinduzi  ya  Awamu  ya  8  itashirikiana  na  Serikali  ya  Jamhuri  ya  Muungano  wa  Tanzania  katika  kuhakikisha  kuwa  amani  na  usalama  wa  Watanzania  na  mali  zao  pamoja  na  wageni  wote  wanaotutembelea  nchini  vinadumishwa  na  kulindwa.  HITIMISHO  Mheshimiwa  Spika,  Kabla  sijamaliza  hotuba  yangu,  nawashukuru  tena  wananchi  wa  Zanzibar  kwa  kutupa  dhima  hii  ya  kuongoza  nchi  na  Serikali.  Tunatambua  uzito  wa  dhamana  tuliyoibeba  kwa  wananchi  ya  kuwatumikia  watu  wote  kwa  misingi  ya  usawa.  Nakuahidini  kuwa  Serikali  nitayoiunda  itasimamia  kwa  weledi  na  umahiri  mkubwa  utekelezaji  wa  ahadi  zote  tulizozitoa  wakati  wa  kampeni  kwa  ufanisi  huku  tukizingatia  kuwa  ahadi  ni  deni  na  wananchi  wametuchagua  kwa  matumaini.  Ni  matarajio  yangu  kuwa  na  nyinyi  Waheshimiwa  Wawakilishi  mtazingatia  wajibu  wetu  huu  na  Madiwani  wetu  nao  watazingatia  kuwa  uongozi  tuliopewa  ni  dhamana  ya  kuwatumikia  watu  na  sio  kwa  maslahi  yetu  binafsi.  Kwa  mara  nyengine,  nakupongeza  Mheshimiwa  Spika,  Naibu  Spika,  na  Wajumbe  wote  wa  Baraza  la  Wawakilishi  la  Kumi  la  Zanzibar  kwa  heshima  kubwa  mliyopewa  na  wananchi  ya  kuchaguliwa  kuingia  katika  chombo  hiki  muhimu  cha  kutunga  sheria  ili  muwawakilishe.  Matumaini  yangu,  mtaitumia  vyema  fursa  hii  kwa  lengo  la  kuchangia  mipango  ya  maendeleo  na  kuzitafutia  ufumbuzi  changamoto  mbali  mbali  zinazowakabili  wananchi  wetu  kwa  kusaidiana  na  Serikali  yenu.  Namalizia  hotuba  yangu  kwa  kuvishukuru  vyombo  vya  habari  vinavyowatangazia  wananchi  tukio  hili  la  uzinduzi  wa  Baraza.  Kadhalika,  nawashukuru  wananchi  wote  wanaofuatilia  uzinduzi  huu  kupitia  vyombo  vya  habari.  Tumuombe  Mwenyezi  Mungu  aizidishie  nchi  yetu  amani,  umoja  na  mshikamamo.  Mola  atuwezeshe  kuitekeleza  mipango  yetu  ya  maendeleo  kwa  ufanisi.  Nakutakieni  nyote  kila  la  heri  na  mafanikio.  Baada  ya  kusema  hayo,  na  kwa  mamlaka  niliyo  nayo  ya  kikatiba  kama  yalivyoainishwa  katika  Ibara  ya  91  kifungu   ,  sasa  natamka  kuwa  Baraza  la  Kumi  la  Wawakilishi  la  Zanzibar  limezinduliwa  Rasmi  leo  tarehe  11  Novemba,  2020.  MUNGU  IBARIKI  ZANZIBAR,  MUNGU  IBARIKI  TANZANIA,  MUNGU  IBARIKI  AFRIKA.