 Alhamisi Aprili 25, 2024 UHURU   HOTUBA YA NAIBU WAZIRI MKUU NA WAZIRI WA NISHATI MHESHIMIWA  DKT. DOTO MASHAKA BITEKO (MB), AKIWASILISHA BUNGENI MAKADIRIO YA  MAPATO NA MATUMIZI YA WIZARA YA NISHATI KWA MWAKA 2024/25      UTANGULIZI  Mheshimiwa Spika, kufuatia Taarifa iliyowasilishwa leo katika Bunge lako Tukufu na  Mwenyekiti wa Kamati ya Kudumu ya Bunge ya Nishati na Madini, naomba kutoa hoja  kwamba, Bunge lako Tukufu sasa likubali kupokea, kujadili na kupitisha Makadirio ya  Mapato na Matumizi ya Wizara ya Nishati na Taasisi zake kwa mwaka 2024/25.  Mheshimiwa Spika, awali ya yote napenda kumshukuru Mwenyezi Mungu, mwingi wa  rehema kwa kunijalia afya njema na fursa ya kusimama mbele ya Bunge lako Tukufu  kuwasilisha Makadirio ya Mapato na Matumizi ya Wizara ya Nishati kwa Mwaka 2024/25.  Aidha, kwa kuwa ni mara yangu ya kwanza kusimama kama Naibu Waziri Mkuu na Waziri  wa Nishati katika Serikali ya Awamu ya Sita   na kuwasilisha Hotuba hii, kwa namna ya  kipekee napenda kutoa shukrani zangu za dhati kwa Rais wa Jamhuri ya Muungano wa  Tanzania, Mhe. Dkt. Samia Suluhu Hassan, kwa kuniamini na kuniteua kuwa Naibu Waziri  Mkuu na Waziri wa Nishati.  Uteuzi huu ni dhamana na heshima kubwa kwangu katika kuhakikisha kuwa Sekta  ya Nishati inakidhi matarajio ya Watanzania ya kupata umeme wa uhakika pamoja na  kuendeleza rasilimali za mafuta na gesi kwa maendeleo ya kiuchumi na kijamii ya nchi yetu.  Nitumie fursa hii kuahidi, na kwa kadri Mwenyezi Mungu atakavyoniwezesha, kutekeleza  majukumu yangu kwa weledi na uadilifu mkubwa kwa kushirikiana na Bunge lako Tukufu  pamoja na wadau wengine katika Sekta ya Nishati.  Mheshimiwa Spika, tarehe 29 Februari, 2024 Taifa letu lilimpoteza aliyekuwa Rais mstaafu  wa Awamu ya Pili wa Jamhuri ya Muungano wa Tanzania, Mhe. Ali Hassan Mwinyi. Aidha,  kabla ya hapo, tarehe 10 Februari, 2024 Taifa lilimpoteza aliyekuwa Waziri Mkuu mstaafu  wa Jamhuri ya Muungano wa Tanzania, Mhe. Edward Ngoyai Lowassa. Kwa masikitiko  makubwa naungana na Wabunge wenzangu na wananchi kwa ujumla kutoa pole kwa  Rais wa Jamhuri ya Muungano wa Tanzania, Mhe. Dkt. Samia Suluhu Hassan, familia,  ndugu, jamaa, marafiki na watanzania wote kwa ujumla kwa kuondokewa na viongozi  wetu hawa, tuliwapenda lakini Mwenyezi Mungu amewapenda zaidi. Tunaomba Mwenyezi  Mungu azilaze roho za wapendwa wetu mahali pema peponi, Amina.  Mheshimiwa Spika, Julai mosi, 2023, Bunge lako Tukufu lilimpoteza Mhe. Francis  Leonard Mtega, aliyekuwa Mbunge wa Jimbo la Mbarali. Aidha, tarehe 8 Aprili 2024, Bunge  lako lilimpoteza Mhe. Ahmed Yahya Abdulwakil aliyekuwa Mbunge wa Jimbo la Kwahani,  Zanzibar. Naungana na Wabunge wenzangu kutoa pole kwa Bunge lako Tukufu, familia  ya marehemu, ndugu, jamaa, marafiki na wote walioguswa na misiba hiyo. Tunaomba  Mwenyezi Mungu azilaze roho za marehemu wote mahali pema peponi, Amina. Vilevile,  naungana na Bunge lako Tukufu na Watanzania kwa ujumla, kuwapa pole watanzania  wenzetu waliopatwa na majanga mbalimbali katika mwaka 2023/24, ikiwemo yaliyotokana  na mafuriko na maporomoko ya mawe na matope katika maeneo ya Hanang Mkoani  Manyara; Kibiti na Rufiji Mkoani Pwani pamoja na Malinyi, Ulanga, Ifakara na Mlimba  Mkoani Morogoro.  Mheshimiwa Spika, kipekee nawashukuru Rais wa Jamhuri ya Muungano wa Tanzania,  Mhe. Dkt. Samia Suluhu Hassan, Makamu wa Rais, Mhe. Dkt. Philip Isdor Mpango na Waziri  Mkuu, Mhe. Kassim Majaliwa Majaliwa (Mb.), kwa uongozi na juhudi zao katika kuleta  maendeleo ya Taifa letu na kwa ushirikiano wanaonipa katika kusimamia na kutekeleza  majukumu ya Wizara ya Nishati. Nikiri kuwa maelekezo na miongozo ya viongozi wetu  hawa ni msingi wa mafanikio ya utekelezaji wa majukumu ya Sekta ya Nishati. Aidha,  napenda kumpongeza Rais wa Serikali ya Mapinduzi ya Zanzibar na Mwenyekiti wa  Baraza la Mapinduzi, Mhe. Dkt. Hussein Ali Mwinyi kwa kuendelea kusimamia kwa umahiri  utekelezaji wa shughuli za maendeleo katika Serikali ya Mapinduzi ya Zanzibar.  Mheshimiwa Spika, napenda kukupongeza kwa dhati wewe binafsi kwa kuchaguliwa  kuwa Rais wa Umoja wa Mabunge Duniani (IPU). Hii ni heshima kubwa na Tunu kwa  Watanzania wote kwa ujumla kwa kuthaminiwa na kutambuliwa katika medani za  kimataifa. Tunakuombea kwa Mwenyezi Mungu ili azidi kukupa nguvu na hekima zaidi  katika kutekeleza majukumu yako.  Mheshimiwa Spika, napenda kutumia fursa hii tena kukupongeza wewe binafsi, Naibu  Spika na Wenyeviti wa Bunge kwa kuliongoza Bunge letu Tukufu kwa umahiri mkubwa.  Aidha, nitumie fursa hii kumpongeza Bi. Nenelwa Mwihambi, Katibu wa Bunge kwa  usimamizi wa shughuli za Bunge. Ni dhahiri kuwa, chini ya uongozi wenu Bunge letu  limeendelea kutekeleza majukumu yake ya kikatiba ipasavyo katika kuhakikisha kuwa  Serikali inatekeleza wajibu wa kuwaletea wananchi maendeleo.  Mheshimiwa Spika, naomba kutumia fursa hii kuwapongeza Mawaziri na manaibu Waziri  walioteuliwa hivi karibuni na Rais wa Jamhuri ya Muungano wa Tanzania, Mhe. Dkt.  Samia Suluhu Hassan. Nampongeza Mhe. Jerry William Silaa (Mb), aliyeteuliwa kuwa  Waziri wa Ardhi, Nyumba na Maendeleo ya Makazi; Mhe. Deogratius John Ndejembi  (Mb), aliyeteuliwa kuwa Waziri wa Nchi Ofisi ya Waziri Mkuu (Kazi, Vijana, Ajira na Wenye  Ulemavu); Mhe. Alexander Pastory Mnyeti (Mb), aliyeteuliwa kuwa Naibu Waziri wa Kilimo;  Mhe. David Mwakiposa Kihenzile (Mb), aliyeteuliwa kuwa Naibu Waziri wa Uchukuzi; Mhe.  Dunstan Luka Kitandula (Mb), aliyeteuliwa kuwa Naibu Waziri wa Maliasili na Utalii; Mhe.  Judith Salvio Kapinga (Mb.) aliyeteuliwa kuwa Naibu Waziri wa Nishati; Mhe. Daniel Baran  Sillo (Mb), aliyeteuliwa kuwa Naibu Waziri wa Mambo ya Ndani ya Nchi na Mhe. Zainab  Athuman Katimba (Mb), aliyeteuliwa kuwa Naibu Waziri wa Nchi, Ofisi ya Rais, TAMISEMI.  Nawatakia kila la kheri katika utekelezaji wa majukumu yao.  Mheshimiwa Spika, naomba niungane na Waheshimiwa Wabunge wenzangu  kumpongeza, Mhe. Bahati Keneth Ndingo, Mbunge wa jimbo la Mbarali kwa kuchaguliwa  kwake kwa kishindo kuwa mwakilishi wa wananchi katika jimbo hilo. Hakika ni heshima  kubwa uliyopewa na wananchi wa Mbarali na ninakutakia kila la kheri katika kutekeleza  jukumu lako la uwakilishi katika Bunge letu Tukufu.  Mheshimiwa Spika, kipekee nampongeza Mhe. Dkt. David Mathayo David (Mb.) kwa  kuchaguliwa kuwa Mwenyekiti wa Kamati ya Kudumu ya Bunge ya Nishati na Madini na  Mhe. Kilumbe Shaban Ng enda (Mb.) kwa kuchaguliwa kuwa Makamu Mwenyekiti wa  Kamati hiyo. Vilevile, nawashukuru wajumbe wote wa Kamati ya Kudumu ya Bunge ya  Nishati na Madini kwa ushauri na maoni yao katika kuendeleza na kusimamia Sekta ya  Nishati kwa manufaa ya kiuchumi na kijamii kwa Taifa letu na watu wake.  Mheshimiwa Spika, namshukuru Mhe. Judith Salvio Kapinga (Mb.), Naibu Waziri wa  Nishati kwa kuendelea kunisaidia kwa karibu katika kutekeleza majukumu yangu. Aidha,  napenda kumshukuru Katibu Mkuu Mha. Felchesmi Jossen Mramba kwa utendaji kazi  wake mahiri na ushirikiano anaonipa katika kutekeleza shughuli zangu za kila siku za  Wizara. Nampongeza pia, Dkt. James Peter Mataragio kwa kuteuliwa na Rais wa Jamhuri  ya Muungano wa Tanzania kuwa Naibu Katibu Mkuu wa Wizara ya Nishati. Nawashukuru  pia Wakuu wa Idara na Vitengo, Wenyeviti na Wajumbe wa Bodi za Taasisi zilizo chini ya  Wizara, Wakuu wa Taasisi zilizo chini ya Wizara na Watumishi wote wa Wizara kwa ujumla  kwa ushirikiano na juhudi zao katika kufanikisha kufikiwa kwa malengo ya Wizara.  Mheshimiwa Spika, kipekee kabisa, nitumie fursa hii kuwashukuru wananchi wa Jimbo  la Bukombe kwa kuendelea kunipa ushirikiano mkubwa katika kutekeleza majukumu  yangu kama Mbunge wao. Kutokana na majukumu ya kitaifa kama Naibu Waziri Mkuu na  Waziri wa Nishati kuna wakati wananikosa jimboni, lakini kwa wema wao wanaendelea  kunivumilia na kunipa ushirikiano mkubwa. Nawaahidi kuendelea kuwa mtumishi wao  mwaminifu katika kutekeleza shughuli za maendeleo. Aidha, namshukuru mke wangu  mpendwa Benadetha Clement Mathayo kwa maombi na upendo wake wa dhati kwangu na  watoto wetu. Amekuwa mvumilivu katika kipindi chote ninapokuwa natekeleza majukumu  yangu ya Ubunge, Uwaziri na Unaibu Waziri Mkuu na kukubali kubeba na kutekeleza  baadhi ya majukumu ya kifamilia.  Mheshimiwa Spika, nitumie pia fursa hii kuvishukuru na kuvipongeza Vyombo vya Habari  vikiwemo redio, televisheni, magazeti na mitandao ya kijamii kwa ushirikiano mkubwa  waliotupatia Wizara ya Nishati kwa mwaka 2023/24. Vyombo hivyo vimekuwa mstari  wa mbele katika kufuatilia kwa karibu miradi na shughuli zinazotekelezwa na Wizara ya  Nishati na kuelimisha pamoja na kuhabarisha umma kuhusu mafanikio yaliyopatikana.  Ni matumaini yangu kuwa, ushirikiano huu utazidi kuimarika katika Mwaka wa Fedha wa  2024/25 kwa manufaa ya Taifa letu na wananchi kwa ujumla katika upatikanaji wa taarifa  kuhusu Sekta ya Nishati.  Mheshimiwa Spika, Hotuba hii imeandaliwa kwa kuzingatia maudhui ya Hotuba ya Mhe.  Kassim Majaliwa Majaliwa (Mb.), Waziri Mkuu wa Jamhuri ya Muungano wa Tanzania  kuhusu Mapitio ya Utekelezaji wa Kazi za Serikali kwa Mwaka 2023/24 na Mwelekeo wa  Kazi za Serikali kwa Mwaka 2024/25.  Mheshimiwa Spika, baada ya utangulizi huo, naomba sasa kuwasilisha Taarifa ya  Utekelezaji wa Majukumu ya Wizara kwa Mwaka 2023/24, pamoja na Mpango na Bajeti ya  Wizara kwa Mwaka 2024/25.  B. UTEKELEZAJI WA MAJUKUMU YA WIZARA KWA MWAKA 2023/24  Mheshimiwa Spika, utekelezaji wa majukumu ya Wizara kwa mwaka 2023/24 uliongozwa  na vipaumbele mbalimbali. Vipaumbele hivyo vilijikita katika kukamilisha miradi mbalimbali  ya uzalishaji na usafirishaji wa umeme pamoja na kuendelea kuchukua hatua nyingine za  kuimarisha uzalishaji, usafirishaji na usambazaji wa umeme nchini; kuendelea kupeleka  umeme vijijini, vitongojini, katika visiwa na maeneo yaliyo mbali na gridi ya Taifa, vituo vya  afya na pampu za maji, wachimbaji wadogo wa madini, maeneo ya kilimo na viwanda na  katika shule na mahakama za mwanzo vijijini; pamoja na kutekeleza mikakati na programu  mbalimbali za kuimarisha matumizi ya nishati safi ya kupikia (clean cooking) nchini.  Mheshimiwa Spika, vipaumbele vingine vilikuwa ni kuanza maandalizi ya utekelezaji wa  Mradi wa Kuchakata na Kusindika Gesi Asilia kuwa Kimiminika (Liquefied Natural Gas    LNG); kuendelea na utekelezaji wa Mradi wa Bomba la Kusafirisha Mafuta Ghafi kutoka  Hoima  Uganda Hadi Tanga   Tanzania (EACOP), shughuli za utafutaji wa mafuta na gesi  asilia katika vitalu vya Kimkakati, usambazaji wa gesi asilia viwandani, majumbani na nchi  jirani, kuimarisha matumizi ya Gesi Asilia Iliyoshindiliwa (Compressed Natural Gas-CNG)  katika magari pamoja na kunadi vitalu vilivyo wazi katika maeneo ya nchi kavu na baharini  ili viendelezwe. Aidha, Wizara ilielekeza pia nguvu katika kuhakikisha nchi yetu inaendelea  kuwa na uhakika wa upatikanaji wa bidhaa za mafuta ya petroli, kutokana na umuhimu  wake katika ukuaji wa shughuli za kiuchumi na kijamii pamoja kuimarisha ufanisi katika  kushughulikia bidhaa hizo.  Mheshimiwa Spika, sehemu B ya Hotuba yangu ukurasa wa 8 hadi 119 inaelezea kwa  kina utekelezaji wa majukumu ya Wizara kwa mwaka 2023/24 pamoja na mafanikio  yaliyopatikana katika maeneo ya uzalishaji, usafirishaji na usambazaji wa umeme pamoja  na shughuli za utafutaji, uendelezaji, usambazaji na matumizi ya mafuta na gesi.  Bajeti ya Matumizi ya Wizara na Mtiririko wa Fedha kwa Mwaka 2023/24  Mheshimiwa Spika, katika mwaka 2023/24, Wizara ya Nishati iliidhinishiwa kutumia jumla  ya Shilingi Trilioni Tatu na Bilioni Arobaini na Nane, Milioni Mia Sita Thelathini na  Mbili, Mia Tano Kumi na Tisa Elfu (Shilingi 3,048,632,519,000) ambapo Shilingi Trilioni    Alhamisi Aprili 25, 2024 UHURU HOTUBA 3  Mbili, Bilioni Mia Sita na Tisa, Milioni Mia Moja Hamsini na Sita, Mia Moja Ishirini na  Nane Elfu (Shilingi 2,609,156,128,000) ziliidhinishwa kwa ajili ya utekelezaji wa miradi ya  maendeleo na Shilingi Bilioni Themanini na Saba, Milioni Mia Tisa Ishirini na Tisa, Mia  Sita Tisini na Nane Elfu (Shilingi 87,929,698,000) ni kwa ajili ya Matumizi ya Kawaida.  Mheshimiwa Spika, hadi kufikia Machi, 2024, Wizara ilipokea jumla ya Shilingi Trilioni  Moja, Bilioni Mia Nane Kumi na Tatu na Milioni Ishirini na Sita, Mia Moja Arobaini  na Saba Elfu, Mia Moja Hamsini na Sita (Shilingi 1,813,026,147,156), ambapo Shilingi  Bilioni Ishirini na Saba na Milioni Sabini na Tisa na Ishirini na Sita Elfu, Mia Saba  Kumi na Sita (Shilingi 27,079,026,716) ni kwa ajili ya Matumizi ya Kawaida na Shilingi  Trilioni Moja, Bilioni Mia Saba Themanini na Tano, Milioni Mia Tisa Arobaini na Saba,  Mia Moja Ishirini Elfu, Mia Nne Arobaini (Shilingi 1,785,947,120,440) ni kwa ajili ya  Miradi ya Maendeleo.  SEKTA NDOGO YA UMEME NA NISHATI JADIDIFU  Uzalishaji wa Umeme  Mheshimiwa Spika, kutokana na utekelezaji wa miradi mbalimbali ya kuzalisha umeme,  mafanikio yafuatayo yalipatikana katika mwaka 2023/24:  a) Uwezo wa mitambo ya kufua umeme iliyounganishwa katika mfumo wa  Gridi ya Taifa umeongezeka na kufikia MW 2,138 Machi, 2024 kutoka  MW 1,  zilizozalishwa mwaka 2022/23, ikiwa ni ongezeko la asimia   ;  b) Kuanza kwa uzalishaji wa umeme kupitia Mradi wa Kuzalisha Umeme  kwa Kutumia Maji wa Julius Nyerere (JNHPP) wenye uwezo wa kuzalisha  MW 2,115 ambapo tayari uzalishaji umeanza kwa MW 235 kupitia  mtambo Namba 9. Aidha, matarajio ni mradi huu kukamilika Desemba,  2024 kwa mitambo yote nane   yenye uwezo wa kuzalisha MW 235 kila  moja kuwa inazalisha umeme;  c) Kukamilisha ujenzi wa mitambo ya kufua umeme ya Kinyerezi I Extension  MW 185 ambapo kwa sasa mitambo yote minne   inafua umeme  kiasi cha MW 40 kila mmoja na hivyo kuwezesha uzalishaji wa umeme  kuingizwa katika gridi ya Taifa;  d) Kukamilisha mradi wa kuzalisha umeme kwa kutumia maji wa Rusumo  (MW 80) unaliojengwa kwa ushirikiano wa nchi tatu   za Tanzania,  Burundi na Rwanda kwa mgawanyo sawa wa umeme kwa kila nchi.  Kukamilika Mradi kunaiwezesha nchi yetu kupata MW 27 katika Gridi ya  Taifa;  e) Ujenzi wa mradi wa kuzalisha umeme wa jua Mkoani Shinyanga wa MW  150 unaendelea na matarajio ni umeme huo kuanza kuzalishwa ifikapo  Januari, 2025;  Mheshimiwa Spika, Serikali pia iliendelea na utekelezaji wa miradi mingine ya kuzalisha  umeme ikiwa ni pamoja na Malagarasi   MW  , Ruhudji   MW 358, Rumakali   MW  222, Kakono   MW   na Kikonge   MW 321 ambapo hatua zilizofikiwa katika utekelezaji  wake ni kama inavyofafanuliwa katika Hotuba yangu.  Usafirishaji na Usambazaji Umeme  Mheshimiwa Spika, umeme ukishazalishwa, hauna budi kusafirishwa na kusambazwa  ili uweze kuwafikia watumiaji, hivyo ni muhimu kuchukua hatua madhubuti za kuimarisha  miundombinu ya usafirishaji na usambazaji wa umeme. Kutokana na hatua zilizochukuliwa  katika mwaka 2023/24 za kuimarisha miundombinu hii, yalipatikana mafanikio yafuatayo:  a) Miundombinu ya kusafirisha umeme imeongezeka na kufikia jumla ya urefu  wa kilomita 7,  ikiwa ni ongezeko la asilimia   ikilinganishwa na  kilomita 6,  za mwaka 2022/23;  b) Kuanza kutumika kwa njia ya kusafirisha umeme wa Kilovoti 400 kutoka  JNHPP hadi Chalinze pamoja na kituo kipya cha kupoza umeme cha  Chalinze cha Kilovoti 400/220/132 kinachotumika kupoza na kusafirisha  umeme unaotoka JNHPP na kuingizwa kwenye Gridi ya Taifa;  c) Kukamilika kwa asilimia 99 kwa Mradi wa Njia ya Kusafirisha Umeme  Msongo wa Kilovoti 220 kutoka Morogoro hadi Dodoma kwa ajili ya  uendeshaji wa treni ya umeme (SGR Lot II);  d) Kukamilika kwa asilimia   kwa Mradi wa Njia ya Kusafirisha Umeme  Msongo wa Kilovoti 400 kutoka Singida   Arusha   Namanga. Aidha,  ujenzi wa Njia ya Kusafirisha Umeme Msongo wa Kilovoti 400 kutoka  Arusha hadi Namanga yenye urefu wa kilomita   umefikia asilimia    na kituo cha kupoza umeme cha Lemugur kimekamilika kwa asilimia  100 na kuwashwa;  e) Miundombinu ya kusambaza umeme imeongezeka na kufikia kilomita  176, , ikiwa ni ongezeko la asilimia   ikilinganishwa na kilomita  168,  za mwezi Mei, 2023;  f) Jumla ya wateja 4,784,297 wameunganishiwa umeme hadi kufikia Machi,  2024 ikiwa ni ongezeko la asilimia   ikilinganishwa na wateja 4,319,258  waliokuwa wameunganishiwa umeme Juni, 2023;  Mheshimiwa Spika, miradi mingine ya usafirishaji wa umeme iliyoendelea kutekelezwa ni  pamoja na mradi wa njia ya kusafirisha umeme msongo wa Kilovoti 220 kutoka Rusumo  hadi Nyakanazi; ujenzi wa njia ya kusafirisha umeme msongo wa Kilovoti 400 kutoka Iringa  hadi Sumbawanga kupitia Mbeya na Tunduma (TAZA); ujenzi wa njia ya kusafirisha umeme  msongo wa Kilovoti 400 kutoka Nyakanazi hadi Kigoma na Mradi wa Kuimarisha Gridi ya  Taifa (National Grid Stabilization Projects)   Gridi Imara.  Mheshimiwa Spika, Serikali iliendelea kuimarisha utoaji wa huduma ya umeme kwa  wananchi kwa kuchukua hatua mbalimbali ikiwa ni pamoja na kupanua kituo cha huduma  kwa wateja (Call Center) kwa kuongeza vifaa na wapokea simu kutoka mawakala 63 hadi  100; kuanzisha mfumo unaomuwezesha mteja kuhudumiwa kwa haraka zaidi bila kupiga  simu kwa njia ya ujumbe wa simu (CHATBOT) na kuanzisha mfumo utakaowawezesha  wateja kupata taarifa maalumu za hali ya upatikanaji wa umeme kwa haraka kwa njia ya  ujumbe wa simu ambayo ipo katika hatua mbalimbali za ukamilishwaji.  Upelekaji wa Nishati Vijijini  Mheshimiwa Spika, Serikali iliendelea kuchukua hatua za kuimarisha upatikanaji wa  nishati vijijini ambapo hadi kufikia mwezi Machi, 2024 jumla ya vijiji 11,837 sawa na asilimia   7 ya vijiji vyote 12,318 vya Tanzania Bara vilikuwa vimeunganishwa na umeme. Aidha,  ikiwa ni hatua ya kuimarisha utoaji wa huduma kwa wananchi vijijini, jumla ya taasisi 63,509  zinazotoa huduma kwa jamii ikiwemo Elimu, Biashara, Pampu za Maji, Vituo vya Afya na  Nyumba za Ibada zilikuwa zimeunganishiwa umeme ikilinganishwa na taasisi 43,925 za  Aprili, 2023. Vilevile, Serikali iliendelea kuchukua hatua za kupeleka umeme vitongojini,  katika visiwa na maeneo yaliyo mbali na gridi ya Taifa, vituo vya afya na pampu za maji,  wachimbaji wadogo wa madini, viwanda na kilimo na katika shule na mahakama za mwanzo  Vijijini ambapo mafanikio yaliyopatikana ni kama inavyofafanuliwa katika Hotuba yangu.  Nishati Safi ya Kupikia  Mheshimiwa Spika, kutokana na athari za matumizi ya nishati isiyo safi ya kupikia ikiwa  ni pamoja na athari za kiafya kwa wananchi wetu, uharibifu wa mazingira pamoja na  athari nyingine za kiuchumi na kijamii, Serikali iliendelea kutekeleza mikakati mahsusi ya  kuimarisha matumizi ya nishati safi ya kupikia nchini.  Mheshimiwa Spika, Serikali iliidhinisha Mkakati wa Taifa wa Matumizi ya Nishati Safi ya  Kupikia wa mwaka 2024   2034, unaolenga kuhakikisha angalau asilimia 80 ya watanzania  kuwa wanatumia nishati safi ya kupikia ifikapo mwaka 2034. Malengo ya Mkakati huu  ambao unabainisha majukumu ya wadau mbalimbali ni pamoja na kupunguza gharama  za nishati safi, vifaa na majiko sanifu ya kupikia; kuimarisha upatikanaji wa malighafi na  miundombinu ya uhakika ya nishati safi ya kupikia; kuhamasisha uwekezaji katika nishati  safi ya kupikia; pamoja na kuimarisha uelewa wa jamii kuhusu matumizi ya nishati safi ya  kupikia.  Mheshimiwa Spika, kwa kushirikiana na wadau Wizara iliratibu na kushiriki katika mkutano  wa 28 wa Umoja wa Mataifa wa Mabadiliko ya Tabianchi (COP 28) uliofanyika Dubai mwezi  Novemba-Desemba, 2023. Kupitia Mkutano huo, Rais wa Jamhuri ya Muungano wa  Tanzania Mhe. Dkt. Samia Suluhu Hassan alizindua Programu ya Nishati Safi ya kupikia  itakayowawezesha Wanawake Barani Afrika (African Women Clean Cooking Support  Programme-AWCCSP) kutumia nishati safi ya kupikia. Aidha, mwezi Mei, 2024 kutafanyika  mkutano wa Wakuu wa Nchi kuhusu Nishati Safi ya Kupikia Barani Afrika, Paris Ufaransa  ambapo Rais wa Jamhuri ya Muungano wa Tanzania Mhe. Dkt. Samia Suluhu Hassan  atakuwa Mwenyekiti Mwenza wa mkutano huo kwa kushirikiana na Waziri Mkuu wa  Norway, Mkurugenzi Mtendaji wa Shirika la Nishati Duniani (International Energy AgencyIEA) na Rais wa Benki ya Maendeleo ya Afrika (AfDB). Mkutano huo pamoja na mambo  mengine, unalenga kujadili na kuweka mikakati ya namna ya kuimarisha Sera, ugharamiaji  na ushirikiano katika kuimarisha matumizi ya nishati safi ya kupikia Barani Afrika.  Mheshimiwa Spika, hatua nyingine zilizochukuliwa na Wizara kuimarisha matumizi ya  nishati safi ya kupikia nchini ni pamoja na kusambaza kwa wananchi mitungi ya gesi ya  LPG, gesi asilia na majiko banifu; kutekeleza program mbalimbali za kuhamisha matumizi  ya nishati safi ya kupikia ikiwa ni pamoja na kuendesha kongamano la wanawake la nishati  safi ya kupikia lililofanyika Mkoani Dodoma tarehe 9 Machi, 2024; na kushirikiana na Jeshi  la Magereza ili kuwezesha Jeshi hilo (Magereza, Kambi za Makazi ya Watumishi, Ofisi,  Vyuo, Shule na Hospitali) kutumia nishati safi ya kupikia.  SEKTA NDOGO YA MAFUTA NA GESI ASILIA  Mheshimiwa Spika, katika mwaka 2023/24 Serikali iliendelea kuchukua hatua mbalimbali  za kuendeleza Sekta Ndogo ya Mafuta na Gesi Asilia nchini katika maeneo ya utafutaji,  uendelezaji, uzalishaji, uchakataji, usafirishaji na usambazaji wa bidhaa za mafuta na gesi,  ambapo utekelezaji ulikuwa kama ifuatavyo:  a) Majadiliano ya Mikataba ya Utekelezaji wa Mradi wa Kuchakata na Kusindika  Gesi Asilia Kuwa Kimiminika (LNG) yaliendelea ili kuboresha rasimu za awali za  Mikataba hiyo kwa kuzingatia maoni yaliyotolewa na wadau mbalimbali ikiwemo  Ofisi ya Mwanasheria Mkuu wa Serikali na Taasisi nyingine za Serikali;  b) Shughuli za utafutaji wa mafuta na gesi asilia katika vitalu vya kimkakati vya Mnazi  Bay Kaskazini, Eyasi  Wembere, Songo Songo Magharibi na Vitalu Namba 4/1B  na 4/1C ziliendelea kwa kuchukua hatua mbalimbali kama inavyofafanuliwa katika  Hotuba yangu. Aidha, Serikali iliridhia kutolewa kwa leseni ya uendelezaji wa gesi  asilia iliyogunduliwa katika eneo la Ntorya katika kitalu cha Ruvuma kwa TPDC  kwa niaba ya mwekezaji (kampuni ya ARA Petroleum). Uendelezaji wa gesi  iliyogunduliwa Ntorya unatarajiwa kuiwezesha nchi kupata gesi ya takribani futi za  ujazo milioni 60 kwa siku katika kipindi cha awali cha miaka miwili na kuongezeka  hadi kufikia uzalishaji wa Futi za Ujazo Milioni 140 kwa siku baada ya kipindi hicho  na hivyo kuimarisha upatikanaji wa gesi asilia nchini;    4 HOTUBA Alhamisi Aprili 25, 2024 UHURU  c) Kufanikisha ununuzi wa asilimia 20 ya hisa za Kampuni ya Wentworth kwenye  Mkataba wa Uendeshaji wa Kitalu cha Uzalishaji gesi asilia cha Mnazi Bay  kilichopo Mtwara. TPDC imeongeza uwekezaji katika kitalu hicho kwa asilimia 20;  d) Miradi ya usambazaji wa gesi asilia viwandani, katika taasisi na majumbani  iliendelea kutekelezwa katika mikoa ya Dar es Salaam, Pwani, Lindi na Mtwara. Kazi  zilizotekelezwa ni pamoja na kujenga bomba la gesi asilia lenye urefu wa kilometa    kutoka Mwenge hadi Mbezi Beach Dar es Salaam lililowezesha kuunganishwa  kwa miundombinu ya gesi asilia kwenye viwanda na hoteli mbalimbali na kujenga  bomba la kusafirisha gesi asilia kutoka BVS 3 kuelekea Kata za Mnazi Mmoja na  Mingoyo mkoani Lindi lenye urefu wa kilomita  4 lililowezesha kuunganisha  nyumba 209 na gesi asilia. Hatua nyingine zilizochukuliwa ni kukamilisha taratibu  za kumpata Mkandarasi wa kujenga miundombinu ya kuunganisha nyumba 451  mkoani Lindi (Kata za Mnazi Mmoja na Mingoyo) na nyumba 529 mkoani Pwani  (Mkuranga);  e) Ujenzi wa vituo vya kujaza gesi asilia (Compressed Natural Gas-CNG) katika  magari uliendelea kwa kushirikisha pia Sekta Binafsi. TPDC na GPSA ziliendelea  na taratibu za kumpata Mshauri Mwelekezi wa kufanya upembuzi yakinifu, usanifu  wa michoro ya kihandisi na Tathmini ya Athari ya Mazingira na Jamii ili kuwezesha  GPSA kujenga vituo vya CNG katika bohari za Dar es Salaam na Dodoma, ikiwa  ni hatua ya kuwezesha vyombo vya moto vinavyomilikiwa na Serikali kutumia  CNG. Aidha, Sekta Binafsi iliendelea kutumia fursa ya matumizi ya CNG katika  vyombo vya moto kwa kujenga vituo vya CNG Dar es Salaam na Pwani pamoja  na karakana nane   za kubadilisha mifumo ya matumizi ya CNG kwenye magari  ambayo ni nyenzo muhimu ya kuchochea matumizi ya CNG katika magari. Hatua  hizi zimeendelea kuimarisha matumizi ya gesi asilia asilia (CNG) katika magari;  f) Hali ya upatikanaji wa bidhaa za mafuta ya petroli nchini iliendelea kuwa nzuri,  ikiwemo kutengamaa kwa bei za mafuta ikilinganishwa na mwaka uliopita pamoja  na kuwepo kwa changamoto mbalimbali ikiwemo upatikanaji wa Dola za Marekani  kwa ajili ya kulipia mafuta yaliyoagizwa nchini;  Mheshimiwa Spika, Serikali iliendelea na utekelezaji wa Mradi wa Bomba la  Kusafirisha Mafuta Ghafi kutoka Hoima  Uganda hadi Tanga  Tanzania (East  African Crude Oil Pipeline   EACOP) kwa kukamilisha malipo ya fidia ya Shilingi  bilioni  3 kwa wananchi 9,823 kati ya 9,904 waliopisha utekelezaji wa mradi,  sawa na asilimia  ; kukamilika kwa ujenzi wa nyumba 340 sawa na asilimia  100 ya makazi mbadala kwa wananchi 294 waliopoteza makazi na kupisha mkuza;  kukamilika kwa ujenzi wa karakana ya kuweka mfumo wa upashaji joto kwenye  mabomba; na kuendelea na ujenzi wa maeneo 14 ya makambi. Aidha, mabomba  yenye urefu wa Kilomita 400 yameshawasili nchini na zoezi la kuwekewa mfumo  wa kupasha joto, usalama na mawasiliano wa bomba (thermal insulation and  fiber optic cables) linaendelea. Vilevile, hadi kufikia Machi, 2024, Serikali ilikuwa  imelipa jumla ya Dola za Marekani milioni  8 sawa na asilimia 94 ya kiasi  kinachotakiwa kuchangiwa kama mtaji katika Kampuni ya EACOP Ltd. Utekelezaji  wa Mradi kwa ujumla umefikia asilimia  .  Mheshimiwa Spika, Serikali kupitia Mamlaka ya Udhibiti Mkondo wa Juu wa Petroli (PURA)  na Mamlaka ya Udhibiti wa Huduma za Nishati na Maji (EWURA) iliendelea kusimamia na  kudhibiti Sekta ya Nishati ili kuhakikisha utekelezaji wa shughuli za Sekta hiyo unazingatia  sheria na taratibu zilizopo pamoja na utoaji wa huduma bora kwa wananchi. PURA iliendelea  na maandalizi ya kunadi vitalu vya utafutaji wa mafuta na gesi asilia kupitia Duru ya Tano    kwa kuandaa rasimu ya Mkataba Kifani wa Ugawanaji Mapato (Model Production Sharing  Agreement-MPSA) wa mwaka, 2024 (MPSA, 2024) kwa ajili ya kutumika katika zoezi hilo  na kukamilisha Mwongozo wa Kupata Kampuni za Kijiofizikia zitakazoshirikiana na PURA  katika zoezi la kunadi vitalu ambapo taratibu za kupata kampuni hizo zinaendelea.  Mheshimiwa Spika, ili kufikia azma ya Serikali ya kuhakikisha wananchi wananufaika  na uwekezaji katika rasilimali zilizopo katika maeneo yao, Serikali kupitia PURA na  TPDC imeandaa rasimu ya Miongozo ya Uwajibikaji wa Kampuni kwa Jamii (Corporate  Social Responsibility   CSR) katika Sekta Ndogo ya Mafuta na Gesi asilia inayotarajiwa  kukamilika mwishoni mwa Juni, 2024. Aidha, maandalizi ya rasimu yamehusisha wadau  kutoka maeneo mbalimbali ikiwemo mikoa ya Lindi, Mtwara na Pwani.  Mheshimiwa Spika, EWURA iliendelea kusimamia na kudhibiti shughuli za mafuta, gesi  na umeme ambapo Mamlaka hiyo ilitoa leseni 34 kwa kampuni za mafuta kwa ajili ya  kuagiza na kuuza mafuta kwa jumla; vibali vya ujenzi (construction approvals) 237 kwa ajili  ya ujenzi wa vituo vya mafuta, miundombinu ya kuhifadhia LPG, matumizi binafsi na ghala  ya kuhifadhia mafuta na leseni 1,163 kwa wataalamu wenye sifa za kufunga mifumo ya  umeme. Aidha ili kuimarisha usimamizi, udhibiti na utoaji wa huduma, EWURA iliboresha  Kanuni (Rules) mbalimbali ikiwemo The Petroleum (Wholesales Storage Retail and  Consumer Installation) Rules, 2023; The Petroleum (Retail Operations in Townships and  Villages) (Amendment) Rules, 2023 na the Energy and Water Utilities Regulatory Authority  (Petroleum Products Price Setting) (Amendment) Rules, 2023.  CHANGAMOTO ZILIZOPO NA UTATUZI WAKE  Mheshimiwa Spika, pamoja na mafanikio yaliyopatikana katika mwaka 2023/24, Sekta ya  Nishati ilikabiliwa na changamoto mbalimbali ikiwemo uzalishaji wa umeme na gesi asilia  kutoendana na mahitaji kutokana na ukuaji wa shughuli za kiuchumi na kijamii na uchakavu  wa miundombinu ya kusafirisha na kusambaza umeme. Kutokana na hatua zilizochukuliwa  na Serikali, ikiwemo kuharakisha utekelezaji wa miradi ya uzalishaji wa umeme pamoja na  kukarabati na kufanya matengenezo ya miundombinu ya umeme, hali ya upatikanaji wa  umeme nchini unaokidhi mahitaji imeendelea kuimarika na kuwa nzuri kwa sasa.  Mheshimiwa Spika, changamoto nyingine iliyopo ni vitendo vya hujuma/uhalifu katika  miundombinu ya umeme, ambapo Serikali iliendelea kuwachukulia hatua za kisheria  waliobanika kutekeleza vitendo hivyo. Aidha, niendelee kutoa wito kuwa, Serikali itaendelea  kuchukua hatua kali kwa wote watakaobainika kufanya vitendo vya hujuma/uhalifu katika  miundombinu ya umeme, kunakosababisha hasara na usumbufu mkubwa kwa watumiaji  wa umeme.  Mheshimiwa Spika, kama nilivyobainisha awali, tulikabiliwa pia na changamoto ya  upatikanaji wa Dola za Marekani kwa ajili ya kulipia mafuta yaliyoagizwa nchini, hali ambayo  ilisababisha wafanyabiashara kupunguza kiasi cha mafuta kilichokuwa kinaagizwa. Serikali  kupitia Wizara ya Nishati kwa kushirikiana na Wizara ya Fedha, Benki Kuu ya Tanzania na  wadau wengine ilichukua hatua mbalimbali, ikiwa ni pamoja na kufanya mapitio ya mikataba  ya kuagiza mafuta na kuruhusu matumizi ya fedha za kigeni zikiwemo fedha ya Uingereza  (British Pound), Umoja wa Ulaya (Euro) na Umoja wa Nchi za Uarabuni (Dirham). Aidha,  Wizara ya Nishati kupitia EWURA iliimarisha ukaguzi katika vituo vya mafuta ili kuhakikisha  mafuta yanapatikana wakati wote katika maeneo yote nchini.  C. MPANGO NA BAJETI KWA MWAKA 2024/25  Mheshimiwa Spika, baada ya kutoa taarifa ya utekelezaji wa shughuli za Wizara kwa  mwaka 2023/24, sasa napenda kuwasilisha Mpango na Bajeti kwa Mwaka 2024/25.  Mheshimiwa Spika, katika mwaka 2024/25 utekelezaji wa majukumu ya Wizara  utaongozwa na vipaumbele mbalimbali vinavyojikita katika kuendelea kutekeleza miradi  ya uzalishaji, usafirishaji na usambazaji wa umeme ikiwa ni pamoja na kufikisha gridi ya  Taifa katika mikoa iliyosalia; kupeleka nishati vijijini, ikiwemo katika vitongoji; kutekeleza  miradi ya kielelezo na kimkakati ya mafuta na gesi asilia ikiwemo mradi wa Kuchakata na  Kusindika Gesi Asilia kuwa Kimiminika (Liquefied Natural Gas   LNG Project) na ujenzi wa  bomba la kusafirisha mafuta kutoka Hoima, Uganda hadi Tanga, Tanzania (East African  Crude Oil Pipeline  EACOP). Aidha, Wizara itaendelea kutekeleza na kusimamia shughuli  za utafutaji na uendelezaji katika vitalu vya kimkakati na wawekezaji; usambazaji wa gesi  asilia viwandani, katika taasisi na majumbani na kuimarisha matumizi ya CNG katika  magari.  Mheshimiwa Spika, vipaumbele vingine ni kuendelea kuimarisha matumizi ya nishati  safi ya kupikia (clean cooking) nchini pamoja na upatikanaji wa nishati ya mafuta vijijini  kupitia uanzishwaji wa vituo vya mafuta katika maeneo hayo; kuhakikisha nchi inaendelea  kuwa na uhakika wa upatikanaji wa bidhaa za mafuta ya petroli pamoja na ufanisi katika  kushughulikia upatikanaji wa bidhaa hizo; kuimarisha uwekezaji na ushiriki wa Sekta Binafsi  katika shughuli za utafutaji na uendelezaji wa mafuta na gesi asilia pamoja na uzalishaji na  usambazaji wa umeme na kuendelea kuimarisha utoaji wa huduma, tija na ufanisi katika  uendeshaji wa Taasisi/Mashirika yaliyo chini ya Wizara ya TANESCO, TPDC, EWURA,  PURA na PBPA pamoja na Kampuni Tanzu. Wizara pia itaendelea kuimarisha ushiriki wa  wazawa katika shughuli za mafuta na gesi asilia pamoja na rasilimali watu ya Wizara ya  Taasisi zake na upatikanaji wa vitendea kazi muhimu.  Mheshimiwa Spika, Mpango na Bajeti ya Wizara kwa mwaka 2024/25 pamoja na mambo  mengine, umezingatia Dira ya Taifa ya Maendeleo ya Mwaka 2025, Mpango wa Tatu wa  Maendeleo wa Taifa wa Miaka Mitano (FYDP III) 2021/22   2025/26, Ilani ya Chama cha  Mapinduzi kwa Ajili ya Uchaguzi Mkuu wa Mwaka 2020, Maagizo ya Viongozi wa Kitaifa  katika Sekta ya Nishati, Mwongozo wa Maandalizi ya Mpango na Bajeti ya Serikali kwa  Mwaka 2024/25 pamoja na Mpango Mkakati wa Wizara wa Miaka Mitano (2021/22   2025/26). Miongozo mingine iliyozingatiwa ni Sera, Mikakati na Programu mbalimbali  za Kisekta na Kitaifa pamoja na Malengo ya Maendeleo Endelevu ya Umoja wa Mataifa  (SDGs) ya mwaka 2030 kuhusu masuala ya nishati.  Mheshimiwa Spika, sehemu C ya Hotuba yangu ukurasa wa 119 hadi 173 inatoa maelezo  na ufafanuzi wa kina kuhusu programu, miradi, mikakati na kazi zitakazotekelezwa katika  mwaka 2024/25. Kwa ufupi Wizara itatekeleza yafuatayo:  SEKTA NDOGO YA UMEME NA NISHATI JADIDIFU  Miradi ya Kuzalisha Umeme  Mheshimiwa Spika, moja ya kazi kubwa iliyopo mbele yetu ni kuhakikisha nchi yetu  inakuwa na umeme unaotosheleza mahitaji ya sasa na siku zijazo, umeme wa uhakika na  unaotokana na vyanzo mbalimbali (energy mix). Hii ni kwa kuzingatia umuhimu wa nishati  hiyo katika maendeleo ya kiuchumi na kijamii ya nchi yetu na Taifa lolote. Ili kutimiza azma  hiyo, Wizara imepanga kukamilisha mradi wa kuzalisha umeme kwa utumia Maji  wa Julius Nyerere (MW 2,115) ambapo kazi zilizopangwa kutekelezwa ni pamoja na  kukamilisha ujenzi wa jengo la mitambo (power house) na ufungaji wa mitambo saba   ya  kuzalisha umeme ambayo kwa sasa ipo katika hatua mbalimbali za ukamilishwaji.  Mheshimiwa Spika, Wizara pia itaendelea na utekelezaji wa mradi wa kuzalisha umeme  kwa kutumia gesi asilia wa Kinyerezi kwa kukamilisha ujenzi wa njia ya kusafirisha umeme  wa msongo wa kilovoti 132 yenye urefu wa kilomita   kutoka kituo cha kuzalisha umeme  cha Kinyerezi kwenda Gongolamboto hadi Mbagala Jijini Dar es Salaam na kufunga  transfoma maeneo ya Gongolamboto na Mbagala.  Mheshimiwa Spika, miradi mingine ya uzalishaji wa umeme itakayotekelezwa ni mradi  wa kuzalisha umeme kwa kutumia maji wa Malagarasi   MW  ; mradi wa kuzalisha  umeme jua Shinyanga   MW 150; ukarabati wa mitambo ya kuzalisha umeme katika  Kituo cha Kuzalisha Umeme cha Hale; mradi wa kuzalisha umeme kwa kutumia maji wa  Kakono   MW  ; na mradi wa kuzalisha umeme kwa kutumia maji ya mto Kikonge MW  321. Aidha, Serikali pia itaendelea kuelekeza nguvu katika uzalishaji wa umeme jotoardhi  ambapo itakamilisha uchorongaji wa visima vitatu   vya uhakiki (exploratory wells) ili  kuhakiki hifadhi, kiwango na ubora wa rasilimali ya jotoardhi katika mradi wa Ngozi (Mbeya)  wenye uwezo wa kuzalisha MW 30 kwa awamu ya kwanza pamoja na kuanza ujenzi wa  mtambo mdogo wa kuzalisha umeme (wellhead generator) wa MW 5. Vilevile, Serikali  itaanza utekelezaji wa programu ya uchorongaji wa visima vinne   vya uhakiki katika  mradi la Kiejo Mbaka (Mbeya) wenye uwezo wa kuzalisha MW 60.  Miradi ya Kusafirisha na Kusambaza Umeme    Alhamisi Aprili 25, 2024 UHURU HOTUBA 5  Mheshimiwa Spika, miundombinu imara ya kusafirisha na kusambaza umeme ndiyo msingi  thabiti wa kuwa na umeme wa uhakika. Hatua zitakazochukuliwa na Serikali katika mwaka  2024/25 ni pamoja na kukamilisha mradi wa kusafirisha umeme kutoka Julius Nyerere  Hydro Power Plant hadi Chalinze   Kilovoti 400 na Kituo cha Kupoza Umeme, Chalinze  ambapo kazi zitakazotekelezwa ni pamoja na kumalizia kazi zilizobaki katika kituo cha  kupoza umeme ikiwemo majengo, barabara, njia ya kusafirisha umeme na marekebisho  mbalimbali.  Mheshimiwa Spika, Serikali itaendelea na ujenzi wa njia ya kusafirisha umeme msongo wa  Kilovoti 400 kutoka Chalinze hadi Dodoma yenye urefu wa kilomita 345 na upanuzi wa vituo  vya kupoza umeme vya Chalinze na Dodoma. Kukamilika kwa mradi huu kutawezesha  kusafirisha umeme unaotoka katika Mradi wa Kuzalisha Umeme wa Julius Nyerere kupitia  Chalinze, kwenda mkoani Dodoma na kuusambaza katika Mikoa mbalimbali nchini.  Mheshimiwa Spika, Miradi mingine ya usafirishaji wa umeme itakayotekelezwa ni ujenzi wa  njia ya kusafirisha umeme msongo wa Kilovoti 400 kutoka Chalinze  Kinyerezi   Mkuranga;  ujenzi wa njia ya kusafirisha umeme Msongo wa Kilovoti 400 kutoka Chalinze   Segera na  msongo wa Kilovoti 220 Segera   Tanga; ujenzi wa njia ya kusafirisha umeme msongo  wa Kilovoti 220 kutoka Chalinze   Bagamoyo hadi Ununio Dar es salaam na ujenzi wa  Kituo cha Kupoza Umeme cha Ibadakuli Shinyanga Kilovoti 400/220/33; ujenzi wa njia ya  kusafirisha umeme msongo wa Kilovoti 400 kutoka Iringa hadi Sumbawanga kupitia Mbeya  na Tunduma ( TAZA) na ujenzi wa njia ya kusafirisha umeme msongo wa Kilovoti 400  kutoka Nyakanazi hadi Kigoma. Aidha, Serikali itaendelea kutekeleza mradi wa kuimarisha  Gridi ya Taifa (National Grid Stabilization Project)   Gridi Imara kwa kuendelea na ujenzi  wa njia za kusafirisha umeme pamoja na vituo vya kupoza umeme. Serikali pia itaendelea  kufanya matengenezo katika mitambo ya kuzalisha umeme, miundombinu ya kusafirisha  na kusambaza umeme pamoja na vituo vya kupoza umeme ili kuhakikisha umeme wa  uhakika unapatikana wakati wote.  Miradi ya Nishati Vijijini  Mheshimiwa Spika, katika Mwaka 2024/25, Serikali kupitia Wakala wa Nishati Vijijini  (REA) itaendelea kuchukua hatua za kupeleka nishati vijijini ili kuchochea kasi ya ukuaji  wa uchumi na maendeleo ya kijamii katika maeneo hayo. Miradi iliyopangwa kutekelezwa  ni pamoja mradi wa kupeleka umeme katika Vitongoji 20,000 ambapo kazi zitakazofanyika  ni pamoja na ununuzi wa wakandarasi wa kutekeleza mradi, kufanya usanifu wa kina wa  mradi na kuanza ujenzi wa miundombinu ya mradi. Aidha, Serikali itaendelea na utekelezaji  wa mradi wa kupeleka umeme katika Vitongoji katika Mkoa wa Songwe na Kigoma kwa  kukamilisha ujenzi wa miundombinu ya kusambaza umeme Msongo Mdogo, kufunga  transfoma na kuunganisha wateja. Vilevile, Serikali itaendelea kutekeleza mradi wa  kupeleka umeme katika Vitongoji 3,060 (vitongoji 15 kila Jimbo) kwa kujenga miundombinu  ya mradi, kufunga transfoma na kuunganisha wateja.  Mheshimiwa Spika, miradi mingine itakayotekelezwa ni mradi wa ujazilizi Awamu ya Pili  B; mradi wa Ujazilizi Awamu ya Pili C; mradi wa kupeleka umeme katika maeneo ya VijijiniMiji; mradi wa kusambaza umeme katika Migodi Midogo, Maeneo ya Kilimo na Viwanda;  mradi wa kupeleka umeme katika minara ya mawasiliano ya simu na mradi wa ufungaji wa  mifumo ya umeme jua kwenye makazi yaliyopo Visiwani na yaliyopo mbali na Gridi ya Taifa.  Nishati Safi ya Kupikia  Mheshimiwa Spika, katika mwaka 2024/25 Serikali itaendelea kutekeleza hatua madhubuti  za kuimarisha matumizi ya Nishati Safi ya kupikia nchini. Serikali kwa kushirikiana na  wadau itaendelea kutekeleza Mkakati wa Taifa wa Matumizi ya Nishati Safi ya Kupikia wa  mwaka 2024   2034 kwa kupatia ufumbuzi vikwazo vya matumizi ya nishati hiyo, ikiwemo  gharama kubwa, upatikanaji hafifu na uhaba wa miundombinu yake na kukosekana kwa  elimu ya kutosha kuhusu madhara ya nishati zisizo safi na salama za kupikia. Aidha,  Wizara itaendelea kusimamia na kuratibu utekelezaji wa Programu ya Nishati Safi ya Kupikia  inayolenga Kuwawezesha Wanawake Barani Afrika Kutumia Nishati Safi ya Kupikia (African Women  Clean Cooking Support Programme   AWCCSP.  Mheshimiwa Spika, Serikali pia itaendelea na utekelezaji wa mradi wa kusambaza  majiko banifu kwenye Kaya zilizopo katika maeneo ya Vijijini na Vijiji-Miji; kutoa ruzuku  kwa wazalishaji wa mkaa mbadala kwa ajili ya ununuzi wa mashine zitakazotumika katika  uzalishaji wa mkaa huo; kuendelea kushirikiana na Jeshi la Magereza katika ujenzi wa  miundombinu ya nishati ya kupkia katika maeneo 211 pamoja na kuendelea na usambazaji  wa gesi asilia majumbani, hususan katika Mikoa ya Dar es Salaam, Mtwara, Lindi na Pwani.  Sekta Ndogo ya Mafuta na Gesi  Mheshimiwa Spika, Serikali itaendelea kusimamia na kuendeleza Sekta Ndogo ya Mafuta  na Gesi kwa kuchukua hatua mbalimbali, lengo likiwa ni kuhakikisha mchango wa Sekta  hii katika maendeleo ya Taifa letu unaimarika. Serikali itaendelea na shughuli za utafutaji  wa mafuta na gesi asilia katika vitalu vya kimkakati na kujenga bomba la kusafirisha gesi  asilia kutoka kitalu cha Ruvuma (Ntorya) hadi Madimba lenye urefu wa kilomita   na  uwezo wa kubeba futi za ujazo milioni 140 kwa siku. Aidha, Serikali inatarajia kukamilisha  majadiliano ya Mikataba ya mradi wa Kuchakata na Kusindika Gesi Asilia Kuwa Kimiminika  (Liquefied Natural Gas   LNG) ili utekelezaji wake uanze.  Mheshimiwa Spika, Serikali itaendelea na ujenzi wa miundombinu ya usambazaji  wa Gesi Asilia katika Mkoa wa Dar es Salaam, Mtwara, Lindi na Pwani ambapo kazi  zitakazotekelezwa ni pamoja na kufanya tathmini ya athari kwa mazingira na jamii, usanifu  wa kihandisi pamoja na ujenzi wa miundombinu ya kusambaza gesi asilia kwenye viwanda  vya Mkuranga pamoja na Kongani ya Viwanda ya Kwala Mkoani Pwani; kukamilisha ujenzi  wa vituo vya CNG (Kituo Mama katika eneo la Chuo Kikuu cha Dar es Salaam na Vituo  vidogo vya Kairuki na Muhimbili) mkoani Dar es Salaam; na ununuzi wa vituo vitano    vya CNG vinavyohamishika (mobile CNG stations) vitakavyotoa huduma katika Jiji la Dar es  Salaam. Aidha, Sekta Binafsi itaendelea kushiriki katika ujenzi wa vituo vya CNG pamoja  na karakana za kubadilisha mifumo ya matumizi ya nishati ya gesi asilia (CNG) kwenye  magari. Vilevile, TPDC itakamilisha awamu ya kwanza ya mradi wa usambazaji wa gesi  asilia chini ya ufadhili wa REA ambapo nyumba 980 zitaunganishwa katika mikoa ya Lindi  na Pwani; na kuanza awamu ya pili ya mradi huo kwa kuendelea kusambaza gesi asilia  maeneo ya Mkuranga, mkoani Pwani.  MheshimiwaSpika, miradi mingine itayakayotekelezwa ni mradi wa Bomba la Kusafirisha  Mafuta Ghafi kutoka Hoima  Uganda hadi Tanga  Tanzania (East African Crude Oil  Pipeline   EACOP); ujenzi wa miundombinu ya usambazaji wa Gesi Asilia katika Mikoa ya  Dar es Salaam, Mtwara, Lindi na Pwani na ujenzi wa miundombinu ya hifadhi ya kimkakati  ya mafuta.  Mheshimiwa Spika, Serikali kupitia PURA inatarajia kuendesha Duru ya Tano   ya  kunadi vitalu vya utafutaji wa mafuta na gesi asilia kwa lengo la kutangaza kwa wawekezaji  vitalu vilivyo wazi katika eneo la bahari na nchi kavu. Kazi zitakazotekelezwa ni pamoja  na kuandaa nyaraka za zabuni zitakazoongoza mnada wa vitalu, kufanya maonesho ya  kitaalamu kuhusu vivutio vya vitalu na kuzindua Duru ya Tano   ya kunadi vitalu. Aidha,  EWURA itaendelea kusimamia udhibiti wa huduma za nishati nchini kwa kuwasimamia  watoa huduma kwa mujibu wa Sheria, Kanuni na taratibu zilizopo ili kuhakikisha wananchi  wanapata huduma iliyo bora na uhakika.  D. USHIRIKIANO WA KIKANDA NA KIMATAIFA  Mheshimiwa Spika, katika utekelezaji wa majukumu yake, Wizara ya Nishati inashirikiana  na Washirika mbalimbali wa Maendeleo, Jumuiya za Kikanda, nchi wahisani na wadau  wengine. Kwa niaba ya Serikali, napenda kuwashukuru Washirika wa Maendeleo, Jumuiya  na nchi wahisani ambao wameendelea kushiriki katika kufanikisha utekelezaji wa majukumu  ya Wizara na maendeleo ya Sekta ya Nishati kwa ujumla. Napenda kutambua mchango  wa Benki ya Maendeleo Afrika (AfDB); Benki ya Dunia (WB); Arab Bank for Economic  Development in Africa (BADEA); Mfuko wa Uendelezaji wa Economic Development  Cooperation Fund (EDCF  Korea); Jotoardhi (Geothermal Risk Mitigation Facility  GRMF)  pamoja na Taasisi na Mashirika ya JICA (Japan), KfW (Germany), AFD (Ufaransa); Shirika  la Fedha Duniani (IMF); Sida (Sweden), NORAD (Norway); Umoja wa Ulaya (EU), Shirika  la Mitaji ya Maendeleo la Umoja wa Mataifa (UNCDF), Shirika la Maendeleo la Umoja wa  Mataifa (UNDP), Shirika la Maendeleo la Canada (CIDA) na USAID (Marekani); OPEC  Fund for International Development; Abu  Dhabi Fund for Development (ADFD); na Saudi  Fund for Developmnet (SFD).  Mheshimiwa Spika, nitumie nafasi hii pia kutoa shukrani kwa Serikali za Afrika Kusini,  Algeria, Burundi, Canada, China, DRC Congo, Ethiopia, Falme za Kiarabu, Iceland, India,  Japan, Kenya, Korea ya Kusini, Malawi, Marekani, Misri, Morocco, Msumbiji, Namibia,  Norway, Rwanda, Sweden, Ufaransa, Uganda, Uingereza, Ujerumani, Zambia, na nchi  nyingine kwa ushirikiano wao katika kuendeleza Sekta ya Nishati. Nazishukuru pia Jumuiya  ya Afrika Mashariki (EAC), Jumuiya ya Maendeleo Kusini mwa Afrika (SADC) na Umoja wa  Afrika (AU) kwa ushirikiano katika masuala ya kikanda yanayohusu Sekta ya Nishati.  E. HITIMISHO  Mheshimiwa Spika, kwa kutambua umuhimu wa nishati katika kuchochea na kuharakisha  maendeleo ya kiuchumi na kijamii kwa Taifa letu, katika mwaka 2024/25 Wizara ya Nishati  itaendelea kuchukua hatua madhubuti za kusimamia, kuimarisha na kuendeleza Sekta ya  Nishati, kwa lengo la kuhakikisha Sekta hii inachangia ipasavyo katika maendeleo ya Taifa  letu na watu wake kama inavyotarajiwa.  Mheshimiwa Spika, Wizara itaendelea kuimarisha upatikanaji wa nishati safi ya kupikia  mijini na vijijini ili kulinda afya za wananchi na mazingira. Aidha, Wizara itaendelea kuipatia  suluhu ya kudumu changamoto ya upatikanaji wa umeme wa uhakika nchini, kuimarisha  usambazaji wa nishati hiyo pamoja na kuimarisha uzalishaji wa gesi asilia unaoendana na  mahitaji, kwa kuzingatia kiwango cha ugunduzi wa nishati hiyo hadi sasa nchini na hatua  za utafutaji zinazoendelea kuchukuliwa. Wizara pia itaendelea kuelekeza nguvu katika  kuimarisha utoaji wa huduma mbalimbali zinazotolewa na Taasisi zake.  Mheshimiwa Spika, naomba kutoa hoja kwamba Bunge lako Tukufu sasa liidhinishe Bajeti  ya jumla ya Shilingi Trilioni Moja, Bilioni Mia Nane Themanini na Tatu, Milioni Mia  Saba Hamsini na Tisa, Mia Nne Hamsini na Tano Elfu (Shilingi 1,883,759,455,000) kwa  ajili ya matumizi ya Wizara ya Nishati na Taasisi zake. Mchanganuo wa fedha hizo ni kama  ifuatavyo:  Shilingi Trilioni Moja, Bilioni Mia Saba Tisini na Nne, Milioni Mia Nane Sitini  na Sita, Mia Nane Thelathini na Mbili Elfu (Shilingi 1,794,866,832,000) sawa na  asilimia  8 ya Bajeti yote ya Wizara ni kwa ajili ya Miradi ya Maendeleo. Kati ya  fedha hizo, Shilingi Trilioni Moja, Bilioni Mia Tano Thelathini na Sita na Milioni  Ishirini, Mia Mbili Sabini na Nne Elfu (Shilingi 1,536,020,274,000) ni fedha za  ndani na Shilingi Bilioni Mia Mbili Hamsini na Nane, Milioni Mia Nane Arobaini  na Sita, Mia Tano Hamsini na Nane Elfu (Shilingi 258,846,558,000) ni fedha za  nje; na    Shilingi Bilioni Themanini na Nane, Milioni Mia Nane Tisini na Mbili, Mia Sita  Ishirini na Tatu Elfu (Shilingi 88,892,623,000) sawa na asilimia  2 ni kwa ajili  ya Matumizi ya Kawaida. Kati ya fedha hizo Shilingi Bilioni Sitini na Tisa, Milioni  Mia Tano Ishirini na Nne, Mia Mbili na Moja Elfu (Shilingi 69,524,201,000) ni  kwa ajili ya Matumizi Mengineyo (OC) na Shilingi Bilioni Kumi na Tisa, Milioni  Mia Tatu Sitini na Nane, Mia Nne Ishirini na Mbili Elfu (Shilingi 19,368,422,000)  ni kwa ajili ya Mishahara (PE) ya Watumishi wa Wizara na Taasisi zilizo chini  yake.  Mheshimiwa Spika, naomba tena nitoe shukrani zangu za dhati kwako na kwa  Waheshimiwa Wabunge wote kwa kunisikiliza. Hotuba hii pia inapatikana katika Tovuti  ya Wizara kwa anuani ya www.nishati.go.tz. Vilevile, Hotuba hii ina vielelezo mbalimbali  ambavyo vimeambatishwa kwa ajili ya ufafanuzi wa masuala muhimu yanayohusu Sekta  ya Nishati.  Mheshimiwa Spika, naomba kutoa hoja.  