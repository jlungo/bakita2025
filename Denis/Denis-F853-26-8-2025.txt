  HOTUBA  YA  MHE.  PROF.  MAKAME  M.  MBARAWA  (MB),  KATIKA  HAFLA  YA  KUSAINI  MKATABA  WA  UKAMILISHAJI  WA  MRADI  WA  UJENZI  WA  JENGO  LA  ABIRIA  KATIKA  KIWANJA  CHA  NDEGE  CHA  MWANZA,  TAREHE  28  MACHI,  2024.  Mheshimiwa  Amos  Makalla,  Mkuu  wa  Mkoa  wa  Mwanza,  Ndg.  Michael  Lushinge  Masanja,  Mwenyekiti  wa  CCM  Mkoa  wa  Mwanza,  Wenyeviti  na  Wajumbe  wa  Kamati  za  Kudumu  za  Bunge  za  Miundombinu,  Uwekezaji  wa  Mitaji  ya  Umma  na  Hesabu  za  Serikali,  Makatibu  Wakuu  na  Naibu  Katibu  Mkuu,  Ndg.  Juma  Hassan  Fimbo,  Mwenyekiti  wa  Bodi  ya  Ushauri  ya  Wizara  ya  TAA,  Ndg.  Mussa  Mbura,  Mkurugenzi  Mkuu  TAA  Ndg.Balandya  Elikana,  Katibu  Tawala  Mkoa  wa  Mwanza,  Waheshimiwa  Wabunge  wa  Majimbo  ya  Ilemela,  Nyamagana,  Kahama  na  Geita,  Waheshimiwa  Wakuu  wa  Wilaya  za  Ilemela  na  Nyamagana,  Wakurugenzi  Manispaa  ya  Ilemela  na  Halmashauri  ya  Jiji  la  Mwanza,  Menejimenti  ya  TAA,  Wadau  wa  Sekta  ya  Usafiri  wa  Anga,  Waandishi  wa  Habari,  Ndugu  Wageni  Waalikwa,  Mabibi  na  Mabwana,  Itifaki  imezingatiwa.  Nawasalimu  kwa  Jina  la  Jamhuri  ya  Muungano  waTanzania!  Ndugu  Wageni  Waalikwa,  Awali  ya  yote  nianze  kwa  kumshukuru  Mwenyezi  Mungu  mwingi  wa  rehema  kwa  kutujaalia  siku  ya  leo  kuweza  kushuhudia  utiaji  saini  mkataba  wa  mradi  wa  ukamilishaji  wa  jengo  la  abiria  katika  Kiwanja  cha  Ndege  cha  Mwanza.  Ndugu  Wageni  Waalikwa,  Kama  mnavyofahamu,  Serikali  ya  awamu  ya  sita  inayoongozwa  na  Mhe.  Dkt.  Samia  Suluhu  Hassan  imeendelea  kufanyia  kazi  ahadi  za  Chama  cha  Mapinduzi  zilizo  katika  Ilani  ya  Uchaguzi  kwa  kutekeleza  miradi  mbalimbali  ya  maendeleo  ikiwemo  miradi  ya  ujenzi  na  uendelezaji  wa  viwanja  vya  ndege  hapa  nchini.  Ndugu  Wageni  Waalikwa,  Wananchi  wa  Mkoa  wa  Mwanza  na  Kanda  ya  Ziwa,  tuna  kila  sababu  ya  kujivunia  utekelezaji  madhubuti  wa  ahadi  za  Chama  chetu  cha  Mapinduzi  na  namna  zilivyokuza  uchumi,  biashara,  pato  la  taifa  na  kupelekea  kuboreka  kwa  huduma  kwa  wananchi.  Sisi  sote  ni  mashahidi  wa  uwekezaji  na  uboreshaji  wa  bandari  zetu;  ujenzi  wa  meli  mpya  ya  MV  Mwanza  ambayo  tayari  imeingia  wiki  hii  majini  kwa  majaribio;  na  Ujenzi  wa  reli  ya  mwendo  kasi  (SGR)  inayotarajia  kukamilika  kipande  cha  Isaka-Mwanza  ifikapo  mwishoni  mwa  mwaka  2025.  Ndugu  Wageni  Waalikwa,  Kupitia  Wizara  ya  Uchukuzi,  tumeshuhudia  pia  kuendelea  kutekelezwa  kwa  miradi  mingine  ikiwemo  ujenzi  wa  Kiwanja  kipya  cha  Kimataifa  cha  Msalato,  ukarabati  wa  viwanja  vilivyopo;  pamoja  na  ununuzi  wa  ndege  mpya  za  abiria  na  mizigo.  Mtakumbuka,  juzi  tumeshuhudia  mapokezi  ya  ndege  mpya  aina  ya  Boeing  737-9MAX  ambayo  imefanya  ndege  zilizonunuliwa  kufikia  15  mpaka  sasa.  Ndugu  Wageni  Waalikwa,  Napenda  kutumia  nafasi  hii  kwa  niaba  ya  Wizara  ya  Uchukuzi  na  wadau  wa  usafiri  na  usafirishaji  kumshukuru  Mhe.  Dkt.  Samia  Suluhu  Hassan,  Rais  wa  Jamhuri  ya  Muungano  wa  Tanzania  kwa  kuridhia  na  kutenga  fedha  za  kutosha  kwa  ajili  ya  utekelezaji  wa  miradi  hii  anuai.  Leo  hii  tumeshuhudia  kusainiwa  kwa  Mkataba  wa  ukamilishaji  wa  Mradi  wa  ujenzi  wa  jengo  la  abiria  katika  kiwanja  hiki  cha  Mwanza.  Ndugu  Wageni  Waalikwa,  Kama  ilivyoelezwa  na  Mkurugenzi  Mkuu  katika  taarifa  yake;  Fedha  za  utekelezaji  wa  mradi  huu  zipo  na  utatekelezwa  na  mkandarasi  mzawa  wa  daraja  la  kwanza,  ambaye  tunaona  tayari  yuko  eneo  la  mradi  na  ameanza  maandalizi  ya  awali.  Kupitia  mradi  huu,  ni  dhahiri  kuwa  wananchi  wa  maeneo  ya  jirani  na  mradi  watapata  fursa  za  ajira  na  biashara.  Aidha,  mkandarasi  na  wataalamu  waliopata  fursa  ya  kutekeza  mradi  huu  wataongeza  uwezo  wao  wa  utekelezaji  wa  miradi  na  kuwafanya  kuwa  shindani  katika  soko  la  ndani  na  nje  ya  nchi.  Ndugu  Wageni  Waalikwa,  Nipende  kuwahakikishia  kuwa,  sina  mashaka  na  uwezo  wa  TAA  katika  kutekeleza  miradi  ya  viwanja  vya  ndege.  Ni  imani  yangu  kuwa,  TAA  itasimamia  mradi  huu  kwa  weledi  na  kuhakikisha  kuwa  unakamilika  ndani  ya  muda  uliopangwa.  Kwa  hakika  kukamilika  kwa  mradi  huu  kutawezesha  watalii  kuweza  kuvifikia  kwa  urahisi  vivutio  vya  utalii  vya  Serengeti,  Rubondo,  Sanane,  Burigi  na  kwingineko.  Hivyo  kuwavutia  watalii  wengi  zaidi  kuja  nchini  na  kuimarisha  shughuli  za  kitalii  katika  maeneo  haya.  Ndugu  Wageni  Waalikwa,  Kwa  kuzingatia  umuhimu  wa  kiwanja  hiki  katika  kuwezesha  usafiri  na  usafirishaji  wa  abiria  na  mizigo  katika  Ukanda  huu  wa  Ziwa  Victoria,  ninawaagiza  TAA  na  Mamlaka  zinazohusika  kuhakikisha  Kiwanja  cha  Ndege  cha  Mwanza  kinakuwa  na  hadhi  ya  Kiwanja  cha  Kimataifa  ifikapo  Septemba,  2025.  Aidha,  Kwa  kuwa  Serikali  imekuwa  ikitenga  na  kutumia  fedha  nyingi  katika  kujenga  na  kuboresha  miundombinu  ya  viwanja  vya  ndege,  ninaielekeza  TAA  ihakikishe  inasimamia  na  kufanya  ukarabati  na  maboresho  ya  mara  kwa  mara  ya  miundombinu  ya  viwanja  vya  ndege.  Hii  itaifanya  miundombinu  hii  kubaki  katika  ubora  unaotakiwa  na  kuweza  kutumika  kwa  muda  mrefu  zaidi.  Ndugu  Wageni  Waalikwa,  Nipende  kumalizia  kwa  kusema  kwamba:  uendeshaji  wa  viwanja  vya  ndege  ni  zaidi  ya  utoaji  wa  huduma  ya  usafiri  kwa  abiria  na  mizigo.  Kwa  sasa,  ulimwenguni  viwanja  vya  ndege  vinatumika  kibiashara  na  vimekuwa  vikichangia  katika  uzalishaji  wa  fursa  za  ajira,  vikijiendesha  pasipo  kutegemea  ruzuku  ya  Serikali,  vikizalisha  mapato  na  kuvutia  wawekezaji  na  watalii.  Hivyo,  ninawaelekeza  TAA  kubuni  mikakati  ya  uendeshaji  wa  viwanja  vya  ndege  kibiashara.  Katika  kutekeleza  hili,  na  kwa  kuwa  taratibu  zinaruhusu,  TAA  washirikiane  na  sekta  za  umma  na  binafsi  katika  kufanya  uwekezaji  na  uendelezaji  wa  hoteli  za  kisasa,  kumbi  za  mikutano  na  maduka  ya  kisasa  katika  viwanja  vyetu  vya  ndege.  Ninafahamu  mnaendelea  na  mazungumzo  na  mwekezaji  ambaye  anataka  kuweka  hub  au  kituo  maalum  cha  kuzalisha  na  kusafirisha  bidhaa  zake  kwenda  nje  ya  nchi  kupitia  kiwanja  hiki.  Tafadhali  hakikisheni  uwekezaji  huo  unakamilika  katika  muda  ili  kuongeza  wigo  wa  mapato  kwa  wananchi  wetu  na  kwa  Serikali.  Ndugu  Wageni  Waalikwa,  Nawashukuru  kwa  kunisikiliza  na  nawatakia  utekelezaji  mwema  wa  majukumu  yenu.  Jamhuri  ya  Muungano  wa  Tanzania!  