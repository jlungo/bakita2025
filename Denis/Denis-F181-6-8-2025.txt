 HOTUBA YA MHE. DKT. JAKAYA MRISHO KIKWETE, RAIS WA JAMHURI YA MUUNGANO WA TANZANIA, KATIKA UFUNGUZI WA MKUTANO WA NNE KATI YA OWM-TAMISEMI, TAREHE 27 AUGUSTI 2015 Waheshimiwa Majaji na Mahakimu, Ndugu Viongozi na Watumishi wa Mahakama, Wageni Waalikwa, Mabibi na Mabwana, Nilipokutana nanyi katika kuadhimisha Siku ya Sheria Nchini tarehe 04 Februari, 2015 nilitumia fursa ile kuwaaga. Hata hivyo mkasema haitoshi, mmetafuta wasaa wa ninyi kuniaga. Nakushukuru Mheshimiwa Mohamed Chande Othuman, Jaji Mkuu wa Jamhuri ya Muungano wa Tanzania, Majaji wa Mahakama ya Rufani, Majaji wa Mahakama Kuu, Wasajili, Mahakimu Wakazi, Mahakimu Watendaji na Wafanyakazi wote wa Mahakama kwa heshima hii kubwa mliyonipa. Nikiri kuwa ni jambo ambalo sikulitegemea, lakini nimeguswa sana na upendo wenu huu mkubwa mlionionyesha. Nimefarijika sana. Ni kielelezo kuwa tumeishi vizuri, tumeheshimiana na kushirikiana kwa maslahi mapana ya wananchi wa Taifa letu. Huu ni ushirikiano ambao hauna budi kuuendelezwa na kudumishwa katika Awamu ya Tano na zote zijazo. Mheshimiwa Jaji Mkuu, Katika hotuba yako umeongelea mafanikio ya Mahakama yaliyopatikana katika kipindi hiki cha Awamu ya Nne. Umenipongeza mimi kwa mafanikio hayo. Mimi naamini mafanikio haya yametokana na juhudi zetu za pamoja, maana bila ya mchango wenu na mipango yenu, sisi katika Serikali tusingeweza peke yetu kuyafanikisha. Kutokana na kujipanga kwenu vizuri, kazi yetu kwa upande wa Serikali imekuwa rahisi sana. Umuhimu na Nafasi ya Mahakama Mheshimiwa Jaji Mkuu, Nafasi na umuhimu wa Mahakama katika jamii na Taifa ni jambo lisilohitaji mjadala. Tunu za amani, utulivu na umoja ambazo nchi yetu inasifiwa duniani zina mchango muhimu wa Mahakama. Ni ukweli usiopingika kuwa kama watu wanadhulumiwa haki zao za msingi na hawana matumaini ya kuzipata katika mifumo ya kawaida au rasmi ya utoaji haki kuna hatari ya amani kuvurugika. Kishawishi cha watu kuchukua Sheria mikononi mwao hujitokeza. Kwa maneno mengine huchochea uvunjifu wa Sheria na hali ikikithiri amani huweza kuathirika. Ipo mifano ya hapa nchini na kwingineko duniani. Kwa kutambua ukweli huo suala la utoaji wa haki ni jambo ambalo nililipa kipaumbele cha juu. Kwa ajili hiyo mwanzoni kabisa nilipoanza kazi ya uongozi wa nchi yetu nilitembelea Mhimili wa Mahakama. Nilikutana na kuzungumza na Jaji Mkuu Banarbas Samata na Majaji wa Rufaa na Mahakama Kuu. Ziara yangu ile ilinipatia ufahamu mkubwa kuhusu hali ilivyokua katika Mhimili huu wa dola wenye dhamana na jukumu muhimu la utoaji wa haki nchini. Niliweza kujua mafaniko na changamoto za Mahakama. Nilitambua upungufu mkubwa wa nguvu kazi, uhaba wa vitendea kazi, bajeti finyu na masuala ya maslahi ya Majaji, Mahakimu na Watumishi wengine wa Mahakama. Niliahidi kuzifanyia kazi kwani changamoto hizo zinapunguza ufanisi wa kazi, mashauri kuchelewa kusikilizwa, na kumalizwa na kujitokeza kwa tuhuma za rushwa. Napata faraja moyoni mwangu kuwa leo tunapoagana tumepiga hatua kubwa katika kuzipatia ufumbuzi changamoto hizo. Ni ukweli usiopingika kuwa Mahakama ilivyo leo sivyo ilivyokuwa mwaka 2005. Hali ni bora zaidi sasa. Rasilimali watu Mheshimiwa Jaji Mkuu, Kwa upande wa upungufu wa nguvu kazi, kama ulivyosema kwenye hotuba yako, wakati tunaingia madarakani, Mahakama yetu ilikuwa na Majaji wachache sana ukilinganisha na mahitaji. Kwa upande wa Mahakama ya Rufani, tulikuwa na majaji tisa   tu, huku tukiwa na majaji 37 wa Mahakama Kuu. Idadi hii ilikuwa ni ndogo sana ikilinganishwa na wingi wa mashauri yaliyokuwa yamerundikana mahakamani nchi nzima. Lakini hadi leo tunapoagana leo idadi ya Majaji wa Rufani imeongezeka kutoka 9 hadi 16 wakati ile ya Majaji wa Mahakama Kuu imeongezeka kutoka 35 hadi 94. Jitihada zetu hazikuishia hapo. Tuliajiri pia Mahakimu wa kada mbalimbali. Hadi kufikia mwaka huu, idadi ya Mahakimu Wakazi pekee imefikia 677 ikilinganishwa na Mahakimu Wakazi 151 waliokuwepo mwaka 2005. Mbali na Mahakimu Wakazi, pia wameajiriwa Mahakimu wengine wa kada mbalimbali kulingana na mahitaji. Vile vile, watumishi wa kada mbalimbali wameajiriwa na kuongeza idadi ya watumishi wa ngazi na kada mbalimbali kutoka 4,972 mwaka 2005 hadi kufikia 6,052 mwaka 2015. Ni katika kipindi hiki pia zimeanzishwa kada nyingine muhimu, yaani watendaji wa Mahakama pamoja na Wasaidizi wa Sheria wa Majaji chini ya Sheria ya Uendeshaji wa Mahakama. Hii imewaondolea Majaji na Mahakimu majukumu ya kiutawala na fedha na kuwaacha washughulike na jukumu lao la msingi la utoaji wa haki. Sasa tunaye Mtendaji Mkuu wa Mahakama, Mtendaji wa Mahakama Kuu, pamoja na watendaji wengine wa ngazi mbalimbali. Kwa hatua hizo tulizochukua, naweza kusema kwa kujiamini kuwa tumeongeza sana uwezo wa rasilimali watu. Pia tumewapunguzia Majaji na Mahakimu mzigo wa kesi kutokana na sasa kuwa wengi, lakini muhimu zaidi imetusaidia kuharakisha utoaji haki kwa wananchi. Bajeti ya Mahakama Mheshimiwa Jaji Mkuu, Tulilitazama suala la bajeti ya Mahakama na kuamua kufanya mambo mawili ili kuiongezea Mahakama uwezo wa kutimiza majukumu yake. Kwanza, kwamba kila mwaka tuliongeza fedha kwa utaratibu wa kawaida. Pili, tukafanya uamuzi wa kimapinduzi wa kutekeleza matakwa ya Katiba kwa kuanzisha Mfuko wa Mahakama kwa kutunga Sheria ya Uendeshaji Mahakama Namba 4 ya Mwaka 2011. Mfumo huu siyo tu unaongeza bajeti bali pia unaipa Mahakama uhuru wa kufanya mambo yake. Aidha, inaondoa ile dhana ya kuuona Mhimili wa Mahakama kama Idara ya Serikali. Kutokana na hatua hizi bajeti ya Mahakama iliongezeka kutoka shilingi bilioni   mwaka 2005 hadi shilingi bilioni   mwaka 2012/2013 kwa mujibu wa nyongeza za kawaida. Hili ni ongezeko la zaidi ya asilimia 66 ndani ya kipindi kifupi cha tangu mwaka 2012/2013. Mwaka huu wa fedha bajeti hiyo imefikia shilingi bilioni   kufuatia ongezeko kubwa baada ya kuanzishwa kwa Mfumo wa Mahakama. Kwa jumla hii ni ongezeko la zaidi ya asilimia 136 ikilinganishwa na bajeti ya mwaka 2005/2006. Pamoja na nyongeza hii inayoonekana kuwa ni kubwa sana lakini natambua kuwa bado ni kidogo kuliko mahitaji halisi ya Mahakama. Mtakubaliana nami kuwa imeleta ahueni kubwa na kuiwezesha Mahakama kuboresha utekekelezaji wa majukumu yake. Halikadhalika Mahakama sasa imeanza kutekeleza miradi ya maendeleo kama ujenzi wa ofisi za Mahakama. Nina imani Rais ajaye na Serikali ijayo itahakikisha kuwa fedha zinaongezeka zaidi na Hazina inatoa fedha zote zilizopangwa katika bajeti. Tena zinatolewa kwa wakati. Uboreshaji wa Maslahi ya Majaji, Mahakimu na Watumishi wa Mahakama Mheshimiwa Jaji Mkuu, Katika kipindi hiki tumechukua hatua za maksudi za kuboresha maslahi ya Majaji. Mwaka 2007 tukatunga Sheria ya Majaji (Judges Remuneration Act) yaani Sheria Namba 4 ya mwaka 2007. Chini ya Sheria hii, maslahi ya majaji yameboreshwa na tunaamini hiki ni kichocheo cha waheshimiwa majaji kufanya kazi kwa bidii zaidi, kwa weledi zaidi na kwa ufanisi zaidi. Lakini pia chini ya Sheria hii mafao ya majaji baada ya kustaafu yamewekwa vizuri zaidi. Nafikiri hili ni muhimu sana kwamba Majaji wasifanye kazi wakihofu juu ya hatma yao baada ya kazi kutokana na unyeti wa kazi yao ambayo kwa kweli inawazuia kuwa na vyanzo vingine vya mapato. Hatukuishia kwa Majaji tu, mwaka 2007 mishahara ya Mahakimu iliboreshwa. Mipango iko mbioni kuhakikisha pia kwamba watumishi wengine wa kada mbalimbali za Mahakama nao maslahi yao yanaboreshwa. Haya yote tumeyafanya ili kuwawezesha Majaji na Mahakimu kutimiza wajibu wao pasipo kuwiwa na mtihani wa tamaa. Miundombinu na vitendea kazi Mheshimiwa Jaji Mkuu, Kwa muda mrefu suala la miundombinu hususan majengo ya Mahakama imekuwa ni tatizo. Kuna upungufu mkubwa na kusababisha watu kusafiri masafa marefu kufuata huduma hususan Mahakama za Mwanzo na Mahakama Kuu. Kwa upande wa Mahakama za Mwanzo nyingi zina majengo duni na yasiyofaa. Katika baadhi ya maeneo nimewahi kuambiwa kwamba Majaji Wafawidhi walitoa maelekezo ya kufunga Mahakama hizo kutokana na kuwa katika hali mbaya sana na hata kuhatarisha maisha ya watumishi wa Mahakama pamoja na wateja wa Mahakama. Kwa bahati mbaya Mahakama za namna hiyo zilikuwepo hata hapa Dar es Salaam ambako tunasema ni uso wa nchi. Hili nalo tukaliwekea nia na mkakati wa kuondokana nalo. Kati ya mwaka 2006 hadi sasa tumeweza kujenga Mahakama Kuu 2 za kisasa kabisa katika mikoa ya Kagera na Shinyanga na Mahakama Kuu Divisheni ya Kazi 1. Vilevile zimejengwa Mahakama mpya ya Mkoa 1  , za Wilaya 2 (Mafia na Kisarawe), na Mahakama za Mwanzo 12. Mahakama za Mwanzo tulizojenga zimesaidia kurejesha imani ya Watanzania kwa Mahakama. Mbali na majengo ya Mahakama, tumeweza kujenga nyumba za kisasa kwa ajili ya Mahakimu. Nafahamu suala la kujenga nyumba za kuishi ni endelevu na katika eneo hili bado tuna deni kubwa. Hili pia naamini Mheshimiwa Jaji Mkuu pamoja na Mtendaji Mkuu mtaendelea kulifanyia kazi kwa kushirikiana na Serikali. Matumizi ya TEHAMA Mheshimiwa Jaji Mkuu, Ulimwengu wa sasa ni ulimwengu wa Tehama. Nawapongeza kuwa katika hili Mahakama nanyi hamkubaki nyuma. Inatia moyo kuona kwamba taratibu mnabadili mfumo wa uandishi na utunzaji wa kumbukumbu za mwenendo wa kesi na nyinginezo na kutumia mfumo wa Tehama. Inafurahisha kusikia kwamba kwa sasa takwimu za mashauri ya nchi nzima zinapatikana kwenye mtandao. Lakini pia tumeambiwa kwamba sasa Mheshimiwa Jaji Mkuu anapata taarifa za mashauri yote yaliyofunguliwa, yaliyoisha na yaliyobaki kwa mwezi kwa kupitia njia ya mtandao. Hali kadhalika, anaweza kufahamu kila Jaji na Hakimu amesikiliza mashauri mangapi kwa mwezi na kwa mwaka kwa njia ya mtandao. Hili si jambo dogo kwa Mahakama zetu. Lazima tukiri kuwa tumepiga hatua kubwa ya kujivunia. Uhifadhi wa zamani wa kumbukumbu za Mahakama ni jambo ambalo kwa muda mrefu limesababisha usumbufu na malalamiko kwa wananchi. Aidha, eneo hili linatajwa kuwa kichaka cha vitendo vya rushwa. Nafurahi kuwa tanaanza kuondokana na yale maelezo ya “jalada halionekani”. Mimi naamini, tunaweza kufanya zaidi kwa kutumia pia mifumo ya simu katika malipo Mahakamani, na kuwezesha wananchi kuuliza na kujua tarehe za mashauri yao bila kuwalazimu kuja kufuatilia taarifa hizo Mahakamani. Maana, ile ‘nenda-rudi’ nayo inaleta usumbufu usio wa lazima kwa wananchi. Uboreshaji wa Utendaji Katika Mahakama Mheshimiwa Jaji Mkuu, Katika hotuba yako Mheshimiwa Jaji Mkuu, umeonesha jinsi ambavyo idadi ya mashauri yanayoisha imekuwa ikiongezeka mwaka hadi mwaka toka mwaka 2006 hadi sasa. Nimefurahishwa zaidi na mkakati uliowekwa na Mahakama wa kila Jaji na Hakimu kumaliza idadi maalum ya mashauri kwa mwaka. Pia, nawapongeza kwa kuamua kuwa muda wa shauri kukaa mahakamani usizidi miaka miwili. Mkakati wenu wa kuyamaliza mashauri yaliyokaa Mahakamani kwa muda mrefu unaelekea kuzaa matunda. Taarifa kwamba mmeyapunguza mashauri hayo kwa zaidi ya asilimia 50 yaani kutoka mashauri 6,887 mwaka 2012 hadi mashauri 3,632 mwaka 2014 ni za kutia moyo. Kwa hili mnastahili pongezi zetu nyingi. Tunawaomba muendelee hivyo kwani kwa kujiwekea malengo, inawapa urahisi wa kujipima ninyi wenyewe, na wananchi kuwapima pia. Huo ndio uwajibikaji. Wajibu wa Mahakama katika Uchaguzi Mheshimiwa Jaji Mkuu, Nchi yetu sasa inaelekea katika Uchaguzi Mkuu kuchagua Rais, Wabunge na Madiwani. Tunategemea kama ilivyo ada yetu utakuwa uchaguzi huru, wa haki na wa amani. Lakini ‘penye wengi pana mengi’. Kama ilivyokuwa katika chaguzi zilizopita, wakati mwingine yanajitokeza mashauri mbalimbali mara uchaguzi unapoisha. Siku za nyuma mashauri haya yalikuwa yanachukua muda mrefu na baadhi kudumu toka uchaguzi mmoja hadi mwingine. Hali hii ilibadilika uchaguzi uliopita. Mashauri ya uchaguzi yalipewa kipaumbele yakaweza kuisha mapema na hivyo wananchi kujua hatima ya waliowachagua. Ni ombi letu kwamba utaratibu huu uendelee ili mashauri yote, kama yatakuwepo, yaishe ndani ya muda mfupi iwezekanavyo na haki iweze kupatikana. Mwisho Mheshimiwa Jaji Mkuu, Napenda kuhitimisha kwa kukushukuru kwa mara nyingine kwa uamuzi wenu wa kuandaa hafla ya kuagana. Nawashukuru sana kwa ushirikano mlionipatia mimi na wenzangu Serikalini na zaidi kwa mafaniko ambayo sote tumeyapata. Kupitia kwako, nawashukuru waheshimiwa Majaji wa Mahakama ya Rufani na Mahakama Kuu, Mtendaji Mkuu, Msajili Mkuu, Mahakimu ngazi malimbali, watendaji na watumishi wa Mahakama. Daima nitakumbuka wema na upendo wenu mkubwa mlionionyesha. Lakini kubwa zaidi nitawakumbuka kwa uchapa kazi wenu na moyo wenu wa uzalendo. Safari bado ni ndefu, muhimu ni kuwa tumeshaianza, na hivyo kuifupisha. Awamu itakayokuja wataanzia pafupi zaidi kuliko pale tulipoanzia sisi wa Awamu ya Nne. Ninaondoka nikiwa na furaha na amani moyoni kuwa nauacha Mhimili wa Mahakama mahali pazuri zaidi ya nilipowakuta mwaka 2005. Hata hivyo bado kuna kazi kubwa ya kufanya mbele yetu mpaka tufike pale tunapopataka sote tufike. Tukiendelea na kasi hii sina shaka kabisa kwamba tutafika tunapopataka katika miaka mitano ijayo. Nawatakia kila la kheli na mafanikio makubwa siku za usoni. Kwaherini. Mungu ibariki Tanzania Mhe. Hawa Abdulrahman Ghasia, Waziri wa Nchi Ofisi ya Waziri Mkuu TAMISEMI; Mheshimiwa Kassim Majaliwa, Naibu Waziri TAMISEMI; Mhe. Daud Felix Ntibenda, Mkuu wa Mkoa wa Arusha; Waheshimiwa Wakuu wa Mikoa na Wilaya; Bw. Jumanne Sagini, Katibu Mkuu Ofisi ya Waziri Mkuu TAMISEMI; Naibu Makatibu Wakuu mliopo pamoja na Naibu Katibu Mkuu Ofisi ya Rais, Zanzibar; Makatibu Tawala wa Mikoa; Wakurugenzi wa Halmashauri zote nchini; Dkt. James Wanyancha, Mwenyekiti wa Bodi ya Mfuko wa Barabara; Wajumbe wa Bodi ya Mfuko wa Barabara; Meneja wa Mfuko wa Barabara, Bw. Joseph Haule; Wageni Waalikwa; Mabibi na Mabwana; Utangulizi Naomba kupitia kwako Waziri wa Nchi, Ofisi ya Waziri Mkuu-TAMISEMI, Mheshimiwa Hawa Ghasia nimshukuru Mheshimiwa Mizengo Pinda, Waziri Mkuu kwa kunialika kuja kushiriki kwenye ufunguzi wa mkutano huu muhimu. Nakupongeza wewe binafsi na viongozi wenzako Wizarani kwa maandalizi mazuri na kwa uamuzi wenu wa busara kuitisha mkutano huu muhimu unaojumuisha wadau wa barabara za Mamlaka ya Serikali za Mitaa. Nimekubali kuja kufungua mkutano huu pamoja na kuwepo kwa shughuli nyingi zinazonikabili siku hizi kutokana na kutambua na kuthamini umuhimu wa mkutano huu katika kusukuma mbele gurudumu la maendeleo ya Taifa letu. Umuhimu wa Mkutano wa Wadau Ndugu washiriki; Ni ukweli uliodhahiri kwamba barabara zilizo chini ya Mamlaka ya Serikali za Mitaa zina mchango mkubwa kwa ukuaji na ustawi wa uchumi wetu. Maana ili kusukuma maendeleo vijijini, hatuna budi kuunganisha Vijiji, Wilaya na Mikoa kwa mtandao wa barabara zinazowezesha vijiji vyote maeneo yote mijini na vijiji kufikika kwa urahisi wakati wote. Bila ya kuwa na barabara zinazopitika kwa uhakika wakati wa majira ya mvua na kiangazi zilizopo katika maeneo yaliyoko chini ya Serikali za Mitaa, uwekezaji mkubwa tunaoufanya kujenga mtandao wa barabara za Taifa na mikoa zinazohudumiwa na Wakala wa Barabara   unapoteza maana. Kwa lugha rahisi, barabara hizi zinategemeana. Ninafurahi kuwa wadau wote muhimu wameshirikishwa katika mkutano huu. Nimejulishwa kuwa OWM-TAMISEMI, Wizara ya Ujenzi, Makatibu Tawala wa Mikoa na Wahandisi wa Sekretarieti za Mikoa; Wakurugenzi na Wahandisi wa Mamlaka za Serikali za Mitaa, pamoja na wadau wengine mmehudhuria. Ni vyema sana kukaa pamoja ili mzungumze lugha moja maana pamoja na kuwa chini ya mamlaka tofauti, barabara hizi zinamhudumia mteja mmoja yule yule anayehudumiwa na wote yaani mwananchi. Mbele ya jicho la mwananchi, barabara zote ni za Serikali. Haelewi kwa nini ubora wa barabara zinazosimamiwa na Halmashauri utofautiane. Isitoshe, hata pale ambapo Halmashauri ndio iliyojenga barabara isiyo na kiwango, lawama ya mwananchi huenda kwa Serikali nzima kwa ujumla. Hivyo, mnao wajibu wa kukutana na kufanya tathmini za pamoja kama mfanyavyo katika mkutano huu. Mafanikio katika Barabara za Serikali za Mitaa kwa Miaka 10 Ndugu Washiriki; Leo hii, hali ya barabara zilizo chini ya Serikali za Mitaa imekuwa bora zaidi ya ilivyokuwa miaka 10 iliyopita. Hatua tulizopiga, pamoja na mambo mengine zimetokana na maamuzi ya kisera ya kufungua fursa za uchumi vijijini na wilayani. Kwa ajili hiyo tumetenga fedha nyingi zaidi kwa ajili ya ujenzi na ukarabati wa barabara na kuimarisha usimamizi wa miradi ya barabara kuu. Tumeongeza fedha za matengenezo ya barabara, kwa zaidi ya mara 10 kutoka shilingi bilioni   mwaka 2005/2006 hadi shilingi bilioni  . Mtandao wa barabara za lami katika Halmashauri umeongezeka kutoka kilomita 790 mwaka 2005/2006 hadi kilomita 1,326 hivi sasa na barabara za changarawe zimeongezeka kutoka kilomita 13,000 mwaka 2005/2006 hadi kilomita 22,089 hivi sasa. Lakini hayo yote yamewezekana kutokana na kuongezeka kwa idadi ya Wahandisi waliosajiliwa (“Registered Engineers’’) kwenye sekta ya barabara katika Halmashauri hivi sasa ni 137 ulinganisha na 70 wa mwaka 2010. Ili kuimarisha usimamizi na ufuatiliaji wa kazi za barabara kwenye Wizara ya Tawala za Mikoa na Serikali za Mitaa nimeridhia kukipandisha hadhi Kitengo cha Miundombinu kuwa Idara kamili. Idara hiyo ina sehemu tatu ambazo ni Miundombinu Mijini, Miundombinu Vijijini na Utafiti na Mipango. Aidha Sekretarieti za Mikoa na Halmashauri zote nchini zikiwamo Halmashauri mpya zimekwishapatiwa magari ya usimamizi wa kazi za barabara. Kwa wale waliopatiwa magari muda mrefu uliopita na magari hayo kuanza kuchakaa, utaratibu utafanyika ili waweze kupatiwa magari mapya. Utekelezaji wa Kazi za Barabara katika Halmashauri Ndugu Washiriki; Taarifa za utekelezaji za kila mwisho wa mwaka zinaonyesha kuwa Halmashauri nyingi zimepiga hatua nzuri katika usimamizi na matumizi ya fedha za Mfuko wa Barabara. Nafurahi kusikia kuwa uwezo wa kutumia fedha za Mfuko wa Barabara umeongezeka. Pia kwamba, Sheria ya Manunuzi ya Umma inaeleweka vizuri zaidi na kuzingatiwa. Hali kadhalika, uwezo wa usimamizi wa ubora wa kazi za barabara nao umeongezeka. Ni jambo la faraja kwamba Halmashauri nyingi nchini zimejenga uwezo wa kusanifu na kusimamia ujenzi na miradi mikubwa ya madaraja. Niruhusuni nitoe mifano michache ya Halmashauri zenye miradi iliyotekelezwa kwa namna hiyo. Halmashauri ya Wilaya ya Morogoro (daraja la Gizigizi), Bariadi (daraja la Gibishi), Kilosa (daraja la Berega), Rufiji (daraja la Mohoro), Kyela (daraja la Kyela), Manisapaa ya Tabora (daraja la Igombe) na Manispaa Arusha (Daraja la Themi). Napenda kuwapongeza wahandisi waliowezesha Halmashauri kwa kuwezesha kusanifu na usimamia ujenzi wa madaraja hayo muhimu. Ndugu Washiriki; Napenda pia kuipongeza Bodi ya Mfuko wa Barabara kwa kuanza mchakato wa kutafuta Mtaalam Mshauri wa kufanya uhakiki wa mtandao wa barabara za Serikali Kuu na za Mamlaka za Serikali za Mitaa. Zoezi hili litatupatia takwimu sahihi zitakazotuwezesha kuandaa mpango mzuri wa kuhudumia barabara hizo. Barabara hizi zikiimarishwa kwa kiwango kizuri pamoja na kuweza kupitika majira yote ya mwaka zitasaidia watu kufika kwa uhakika katika maeneo ya uzalishaji mali, masoko na ya utoaji huduma za maisha. Changamoto Mbalimbali katika Usimamizi wa Barabara Ndugu Washiriki; Najua zipo changamoto zinazokabili Mamlaka za Serikali za Mitaa kama vile upungufu wa wataalam wa ujenzi, uchache wa vifaa vya kupimia ubora wa kazi, uhaba na uchakavu wa baadhi ya vyombo vya uchukuzi kwa ajili ya magari ya usimamizi, upungufu wa fedha za ujenzi na ukarabati wa barabara na madaraja na fedha za matengenezo kutokidhi mahitaji. Serikali inazitambua changamoto hizi na imekuwa inazifanyia kazi kadri rasilimali zinaporuhusu. Ninyi ni mashahidi wa namna Serikali yetu ilivyotoa kipaumbele kwenye kazi za barabara. Ndugu Washiriki; Zipo pia changamoto za usimamizi zitokanazo na upungufu katika ngazi ya Mkoa na Wizara hizo ni pamoja na hizi zifuatazo: a) Ucheleweshaji wa utekelezaji wa kazi za ujenzi wa barabara kwa visingizio mbalimbali vitokanavyo na mipangilio mibovu; b) Kazi za barabara kufanyika kwa viwango duni zikilinganishwa na viwango vya mikataba husika; c) Kuteua wakandarasi wa kazi za barabara kwa upendeleo kinyume na matakwa ya sheria ya manunuzi na hivyo kupata wakandarasi wasio na uwezo; d) Kuwepo kwa tuhuma za rushwa katika utoaji wa kazi za barabara; e) Kuwepo kwa mgongano wa maslahi kwa baadhi ya wataalam na viongozi wa Halmashauri katika usimamizi wa kazi za barabara; f) Usimamizi duni wa kazi za ujenzi na matengenezo ya barabara; g) Kupotea kwa nyaraka muhimu zinazohusiana na ujenzi na matengenezo ya barabara. Ndugu Washiriki; Majawabu ya changamoto hizo yako ndani ya mamlaka na uwezo wenu kuyatatua, maana yanatendeka machoni penu na katika taasisi zenu mnazosimamia. Ninawakumbusha na kuwasisitizia Viongozi na Watendaji wote wa Halmashauri kutimiza wajibu wenu. Wajibu huo ndio sababu ya ninyi kuwemo kwenye nafasi za uongozi na utendaji mlizonazo. Kama hamtekelezi wajibu huu, je ni yupi mwingine zaidi ya nyie ambaye ni muhimu zaidi kuutekeleza? Nampongeza sana Mkuu wa Wilaya ya Kinondoni, Ndugu Paul Makonda kwa kuonyesha uthubutu na uongozi. Nimefurahi kuwa Taarifa ya Kamati iliyoundwa na Mkuu wa Wilaya ya Kinondoni itajadiliwa katika mkutano huu. Kwa ujumla mkutano huu ni fursa ya ninyi kujitathimini, kujifunza na kujipanga upya. Wadau wa Maendeleo Ndugu washiriki; Mafanikio ya juhudi za Serikali vimetokana pia na kuungwa mkono na wadau mbalimbali wa maendeleo. Sina budi kuwatambua na kuwashukuru wadau wafuatao kwa mchango wao muhimu kwa Serikali ya Uingereza kupitia Shirika lake la Maendeleo   kwa kusaidia katika Programu ya Uboreshaji wa Barabara Vijijini. Serikali ya Marekani kupitia shirika lake la USAID hasa programu ya Feed the Future, Serikali ya Japan kupitia shirika lake la JICA kwa “Rural Roads System Development” na Jumuia ya Ulaya   kupitia ‘’European Development Fund  Capacity Building to LGAs’’ kwa lengo la kuboresha barabara za vijijini Iringa na Ruvuma. Aidha tunawashukuru Benki ya Dunia na Benki ya Maendeleo ya Afrika kutokana na michango yao katika kuboresha barabara kwenye maeneo mbalimbali ya nchi yetu ikiwa ni pamoja na madaraja na kujenga uwezo wa watalaam wetu. Hitimisho Ndugu washiriki; Napenda kuhitimisha hotuba yangu kwa kuwatakia majadiliano mema na mrudipo kazini mkatekeleze vyema majukumu yenu. Hakikisheni pia kwamba katika kutimiza wajibu wenu mnaheshimu na kuzingatia Sheria, Kanuni na Taratibu zilizowekwa. Lengo letu la kutaka tupate matokeo makubwa linategemea sana ushirikiano wenu wa pamoja na mchango wa kila mmoja wenu kwa nafasi yake katika kutekeleza majukumu na wajibu wake vizuri na kwa wakati. Mheshimiwa Waziri; Ndugu washiriki; Hii ni mara yangu ya mwisho kukutana nanyi kabla ya kustaafu kazi ya Rais wa Jamhuri ya Muungano wa Tanzania. Napenda kutumia fursa hii kuwashukuru sana kwa mchango wenu, uliowezesha Awamu yangu ya uongozi kuwa na mafanikio makubwa kwenye sekta ya barabara kama ilivyo kwa nyinginezo. Sifa ninazopata katika sekta hii zimetokana na mchango wenu ninyi mliopo na wale mnaowaongoza ambao hawapo hapa. Nawashukuru kipekee Waziri Hawa Ghasia wa TAMISEMI na Waziri wa Ujenzi, Dkt. John Pombe Magufuli kwa uongozi wenu mzuri. Nastaafu nikiwa na matumaini makubwa kuwa hatutarudi nyuma kwa mafanikio tuliyoyapata katika sekta ya barabara bali tukisonga mbele zaidi. Tumeweka msingi imara hivyo sitegemei kwamba viongozi wajao hawataona umuhimu wa kulisukuma mbele gurudumu la ujenzi na uimarishaji wa barabara nchini. Tena basi, kama Watanzania watamchagua mgombea wa CCM Mheshimiwa John Pombe Magufuli kuwa Rais wa nchi yetu nina uhakika tutapata maendeleo zaidi katika sekta ya barabara kwani yeye I mmoja wa wadau wakubwa wa sekta hii. Mimi namtakia kila la kheri na Mwenyezi Mungu amsaidie. Inshallah Mwenyezi Mungu atapokea dua zetu. Baada ya kusema hayo, sasa natamka kwa furaha kubwa kwamba Mkutano Nne wa Wadau wa Mfuko wa Barabara za Serikali za Mitaa umefunguliwa rasmi. Asanteni kwa Kunisikiliza.