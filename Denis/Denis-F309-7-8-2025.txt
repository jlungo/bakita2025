HOTUBA YA MHESHIMIWA BALOZI MAHMOUD THABIT  KOMBO (MB), WAZIRI WA MAMBO YA NJE NA USHIRIKIANO  WA AFRIKA MASHARIKI WAKATI WA HAFLA YA UZINDUZI WA  SERA YA MAMBO YA NJE YA MWAKA 2001 – TOLEO LA 2024  TAREHE 19 MEI, 2025 DAR ES SALAAM  


Mheshimiwa Dkt. Samia Suluhu Hassan, Rais wa Jamhuri ya  Muungano wa Tanzania na mwana Diplomasia wetu Namba Moja;  Mheshimiwa Dkt. Hussein Ali Mwinyi, Rais wa Zanzibar na  Mwenyekiti wa Baraza la Mapinduzi;  Waheshimiwa Mawaziri, Makatibu Wakuu Viongozi, Mwenyekiti na  Wajumbe wa NUU;  Waheshimiwa Mabalozi na Wakuu wa Mashirika ya Kimataifa hapa  nchini;  Wageni wote waalikwa, Mabibi na Mabwana;  Jamhuri ya Muungano wa Tanzania – Kazi Iendelee!  Habari za Mchana.  Awali ya yote, napenda kuchukua fursa hii adhimu kumshukuru  Mwenyezi Mungu mwingi wa rehema kwa kutujaalia afya njema na  kutukutanisha hivi leo.  Pili, kwa unyeyekevu na heshima kubwa, napenda kutoa shukrani  zangu za dhati kwako Mheshimiwa Dkt. Samia Suluhu Hassan, Rais wa       Jamhuri ya Muungano wa Tanzania, Amiri Jeshi Mkuu na  Mwanadiplomasia wetu Namba Moja, kwa kuridhia kuwa Mgeni Rasmi  katika hafla hii adhimu ya uzinduzi wa Sera ya Mambo ya Nje ya Mwaka    – Toleo la Mwaka 2024.  Mheshimiwa Rais  Kipekee nakushukuru kwa kuendelea kuniamini mimi na  viongozi wenzangu, kukusaidia kutekeleza majukumu ya kusimamia  uhusiano baina ya Tanzania na nchi nyingine, Jumuiya za kikanda na  Mashirika ya Kimataifa. Kwa niaba ya viongozi wenzangu na watumishi  wote wa Wizara ya Mambo ya Nje na Ushirikiano wa Afrika Mashariki,  naahidi kwamba tutaendelea kutekeleza vyema majukumu uliyotupa na  unayoendelea kutupatia kwa weledi, uzalendo, bidii na maarifa  makubwa, kwa maslahi ya taifa letu.  Kwetu sisi tunaona fahari kufanya kazi nawe Mheshimiwa Rais  kwa kuwa umekuwa kiongozi unayetekeleza kwa vitendo yale  unayosema na kuahidi. Hakika umekuwa chachu na nguzo muhimu ya  kuimarisha diplomasia yetu kupitia ziara za kiserikali na kikazi,  kushiriki katika mikutano, kufanya majadiliano na wabia wa maendeleo  au kuitangaza Tanzania kimataifa. Hilo linathibitisha azma yako ya  kukuza uhusiano wa uwili, kikanda na kimataifa, kama ambavyo  uliieleza bayana wakati ukilihutubia Bunge la Jamhuri ya Muungano wa  Tanzania mwezi Aprili, 2021 jijini Dodoma.       Niseme tu kuwa, unatupa ari ya kujituma zaidi katika kuendelea  kuunga mkono juhudi zako za kusukuma mbele gurudumu la  maendeleo ya nchi hii. Mheshimiwa Rais tunakushukuru sana !!  Mheshimiwa Rais,  Leo ni siku mahsusi na ya kihistoria kwa diplomasia ya nchi yetu,  kwakuwa tunazindua Sera ya Mambo ya Nje ya Mwaka 2001 - Toleo la  mwaka 2024. Nitoe msisitizo kuwa, kinachozinduliwa leo siyo sera  mpya bali ni sera iliyofanyiwa maboresho makubwa yatakayolisukuma  mbele zaidi taifa letu kwa kuimarisha ushiriki na ushindani wetu katika  siasa na maendeleo ya kimataifa. Sera ile ya mwaka 2001 ilibeba misingi,  malengo na mikakati ambayo mingi itaendelea kuwa nguzo muhimu  kwa nchi yetu kwa miongo ijayo. Hata hivyo, mtakubaliana nami kuwa,  baada ya kipindi cha takriban miaka 24 tangu kutungwa kwa Sera hiyo,  kumetokea mabadiliko mengi hapa nchini, barani Afrika na duniani.  Tanzania ya leo na kesho inahitaji sera madhubuti inayozingatia  mazingira mapya ya kidunia na maslahi mapana ya taifa letu.  Mheshimiwa Rais,  Wageni waalikwa,  Kwa mantiki hiyo, sambamba na uzinduzi huu, tunayo kila  sababu ya kusherekea mafanikio na hatua tuliyofikia, na vilevile  kujiwekea ahadi ya kupata mafanikio zaidi kama Dira ya Taifa ya  Maendeleo ya mwaka 2050 na Dira ya Maendeleo ya Zanzibar ya mwaka    zinavyotuelekeza. Ni matarajio yetu kuwa nchi yetu itakuwa ya       uchumi wa kipato cha kati cha juu ifikapo ukomo wa dira hizo. Tuna  shauku ya kuwa nchi yenye mchango mkubwa katika uchumi wa dunia  na sauti yenye ushawishi katika uhusiano wa kibiashara ya kimataifa. Ni  matamanio yetu kama Wizara kwa Tanzania kuendelea kuwa kisiwa cha  amani, utulivu, umoja na yenye mchango mkubwa katika ulinzi wa  amani kwingineko duniani. Sera ya Mambo ya Nje ya 2001 (Toleo la    ) ni nyenzo ya kimkakati kwa ajili ya kuhakikisha kuwa nchi yetu  inaendana na kukabiliana kikamilifu na mazingira ya kimataifa  yanayobadilika na kuendeleza ushirikiano wa kimataifa kwa ufanisi  zaidi. Lengo kuu ni kuendelea kulinda na kutetea maslahi ya Jamhuri ya  Muungano wa Tanzania, kupitia diplomasia makini na shirikishi.  Mchakato wa Mapitio ya Sera  Mheshimiwa Rais,  Mapitio ya Sera ya Mambo ya Nje ya mwaka 2001 yalianza mnamo  mwaka 2017 kufuatia maelekezo ya viongozi wakuu na madhumuni ya  kuifanya nchi yetu iendane na mabadiliko ya kiuchumi ya dunia kwa  zama hizi tulizonazo. Hivyo, kabla ya kutekeleza jukumu hili, Wizara  ilifanya tathmini ya utekelezaji wa Sera ya mwaka 2001 ili kubaini iwapo  inakidhi au inapaswa kufanyiwa maboresho.  Tathmini hiyo ilibainisha kuwepo kwa mafanikio katika kufikia  malengo yaliyojumuishwa kwenye Sera hiyo katika muktadha wa  kiuchumi, kisiasa na kijamii. Mathalan, tathmini ilidhihirisha kuwa  Tanzania imeendelea kuwa mstari wa mbele katika kulinda amani na       usalama katika ukanda unaotuzunguka, barani Afrika na duniani  kupitia mchango wake wa walinda amani na jitihada za upatanishi na  usuluhishi wa migogoro katika mataifa mengine.   Kadhalika, tathmini ilionesha kuwa Tanzania imepiga hatua  kubwa katika maendeleo ya kiuchumi, kiasi cha kwamba mwaka 2020  Benki ya Dunia ilitangaza kuiondoa katika kundi la nchi zenye uchumi  wa kipato cha chini na kuiweka katika kundi la nchi zenye uchumi wa  kipato cha kati cha chini. Hatua hiyo ilifikiwa kutokana na utekelezaji  wa sera madhubuti za kuchochoea ukuaji wa uchumi mpana,  uwezeshaji wananchi kiuchumi, uwepo wa mazingira wezeshi ya  biashara na uwekezaji yaliyochangia katika ukuaji wa sekta binafsi.  Aidha, mafanikio hayo yalitokana na ushirikiano madhubuti baina  ya Tanzania na wabia wa maendeleo, ambao wameendelea kuchangia  juhudi za Serikali katika kusogeza huduma kwa wananchi na kutekeleza  miradi ya kitaifa ya maendeleo.  Kwa upande wa ushirikiano wa kikanda, Tanzania ilishiriki  kikamilifu katika mtangamano wa kikanda kupitia uanachama wake  katika jumuiya za kikanda ikiwemo Jumuiya ya Afrika Mashariki (EAC)  na Jumuiya ya Maendeleo Kusini mwa Afrika (SADC), ambapo siyo tu  imeshiriki kuimarisha mtangamano wa kiuchumi, bali pia imeshiriki  katika kuimarisha ujirani mwema, ulinzi na usalama wa ukanda huu.  Sanjari na hilo, Tanzania imekuwa na ushiriki mzuri katika diplomasia       ya kimataifa (multilateral diplomacy) kupitia Umoja wa Mataifa na  mashirika yake, pamoja na majukwaa mengineyo ya kimataifa.  Mheshimiwa Rais,  Licha ya mafanikio niliyoainisha, tathmini ya utekelezaji wa Sera  ya mwaka 2001 ilibainisha kuwepo kwa changamoto zilizofifisha kasi ya  kufikia malengo ya Sera hiyo kwa ufanisi na tija zaidi. Baadhi ya  changamoto hizo ni mfumo hafifu wa uratibu. Hapa niseme bayana  kuwa hali hii ilichangiwa kwa kiasi kikubwa na fikra potofu kuwa  mtekelezaji wa Sera ni Wizara yenye dhamana ya Mambo ya Nje pekee  au baadhi ya Taasisi ndani ya Serikali; na utekelezaji hafifu wa itifaki,  mikataba na makubaliano ya uwili, kikanda na kimataifa tuliyosaini.  Mheshimiwa Rais,  Sanjari na hilo, tathmini imeonesha uwepo wa masuala mapya  yanayohitaji mwongozo wa kisera ili kuongeza ufanisi na msukumo  katika utekelezaji wake. Baadhi ya masuala hayo ni utambuzi wa  diaspora na mchango wao katika maendeleo ya taifa; ongezeko la  matishio au changamoto zinazovuka mipaka ikiwemo athari za  mabadiliko ya tabianchi, magonjwa ya mlipuko na uhalifu; umuhimu  wa kulinda utu na maadili ya mtanzania; uvunaji endelevu wa rasilimali  na maliasilia ikiwemo zitokanazo na uchumi wa buluu na rasilimali na  maliasili zinazoendelea kugunduliwa katika ardhi na mipaka yetu;  ushiriki wa makundi mengi zaidi katika jamii katika utekelezaji wa sera  hususan vijana na wanawake.      Mheshimiwa Rais,  Mchakato wa mapitio ya Sera ya Mambo ya Nje ya mwaka 2001 na  maandalizi ya Toleo la mwaka 2024 la Sera hii utakayoizindua hii leo  ulihusisha michango ya wadau wengi lengo likiwa kupata maoni  yanayowakilisha sehemu kubwa ya wananchi wetu, waliomo ndani na  nje ya Tanzania. Nikushukuru tena Mheshimiwa Rais, kwa maelekezo  na miongozo yako ya mara kwa mara kwa Wizara yetu ambayo  imetusaidia kukamilisha jukumu hili muhimu kwa umahiri mkubwa.  Aidha, nilishukuru Baraza la Mawaziri na Sekretarieti ya Baraza hilo  kwa ushauri wao muhimu kwa Wizara na kwako, Mheshimiwa Rais,  ambao hatimaye umetuwezesha kufanikisha dhamira ya kufanya  maboresho ya Sera ya Mambo ya Nje ya mwaka 2001. Vivyo hivyo,  natoa shukrani zangu kwa wataalamu kutoka taasisi za umma na  binafsi, wananchi, wabia wa maendeleo, wanahabari, na wengine ambao  kutokana na muda sitaweza kuwataja mmoja mmoja. Tunathamini sana  mchango huo. Asanteni sana.  Mheshimiwa Rais,  Naomba nigusie kuwa kama nilivyotamka hapo awali, umekuwa  ukitoa maelekezo ya mara kwa mara kwetu sisi Wizara. Maelekezo hayo  uliyatoa katika muktadha wa vikao vya Waheshimiwa Mabalozi  wanaoiwakilisha Tanzania nje ya nchi vilivyofanyika Zanzibar na  Kibaha, mwezi Novemba 2022 na Aprili 2024, mtawalia. Aidha,  maelekezo uliyoyatoa wakati ukipokea taarifa ya Kamati Maalumu       uliyoiunda miaka miwili iliyopita chini ya Uenyekiti wa Balozi Mstaafu  Yahya Simba mwezi Oktoba 2023, Ikulu, Dar es Salaam. Naomba nitoe  tathmini fupi ya utekelezaji wa maelekezo hayo na kuonesha namna  yalivyochangia katika kuboresha utendaji kazi wa Wizara na taasisi  zilizo chini yake, kama ifuatavyo:  Maelekezo uliyotoa yamegawanyika katika maeneo mbalimbali  ikiwemo masuala ya kuzingatia katika mapitio ya Sera ya Mambo ya Nje  ya mwaka 2001; muundo na hadhi ya Wizara; diplomasia ya uchumi;  ushirikishwaji wa diaspora; kukuza matumizi ya lugha ya Kiswahili  katika medani za kimataifa; na maboresho ya taasisi zilizo chini ya  Wizara.  Kuhusu maelekezo ya Wizara kuhuisha muundo wake ili  kuimarisha ushiriki wa Tanzania katika jumuiya za kikanda na  mashirika ya kimataifa. Mheshimiwa Rais tunaendelea kukushukuru  kwa uamuzi wako wa kuongeza nafasi ya Naibu Waziri na Katibu Mkuu  wanaoshughulikia masuala ya Afrika Mashariki. Hatua hii imesaidia  kuongeza msukumo katika kusimamia na kuratibu mtangamano wa  Jumuiya ya Afrika Mashariki. Vilevile, nikushukuru kwa kuridhia  mapendekezo ya kuongeza kitengo kipya cha Uchambuzi wa Mikakati  na Siasa za Kimataifa na kupandisha hadhi Kitengo cha Huduma za  Sheria kuwa Idara kamili. Napenda kukuhakikishia kuwa, tayari  mabadiliko hayo yamekamilika. Sambamba na hilo, Wizara ilifanya  marekebisho ya muundo na majukumu ya Idara ya Diplomasia ya  Uchumi pamoja na Ofisi ya Mambo ya Nje na Ushirikiano wa Afrika       Mashariki – Zanzibar ili kuimarisha utekelezaji wa diplomasia ya  uchumi na ushiriki wa Zanzibar katika masuala ya mtangamano wa  kikanda.  Katika eneo lingine ulielekeza Wizara kuimarisha ushirikiano kati  yake na wadau kutoka sekta ya umma na binafsi katika kuibua fursa za  kiuchumi na mikakati ya kuzitumia ipasavyo. Katika kutekeleza  maelekezo haya, Wizara inaendela na juhudi za kuimarisha Utekelezaji  wa Diplomasia ya Uchumi ikiwa ni pamoja na kuweka mwomgozo  mzuri wa kusimamia uratibu baina ya Wizara na wadau wa ndani na nje  ya serikali.  Hali kadhalika, ulielekeza Balozi kuongezewa fedha na vitendea  kazi ili kutekeleza kikamilifu majukumu, kutenga fedha za kutosha kwa  ajili ya kugharamia ukarabati wa majengo chakavu, kujenga majengo  mapya na vitega uchumi Balozini. Wizara imeendelea kushirikiana na  wadau Wengine hususan Wizara ya Fedha kuimarisha upatikanaji wa  rasilimali na vitendea kazi. Wizara itaendela kuchukua hatua zaidi  kuimarisha utendaji kazi katika eneo hili.  Kuhusu utambuzi wa diaspora ili kuongeza mchango wao katika  maendeleo ya taifa, napenda kukujulisha kuwa, Wizara imekamilisha  maandalizi ya usajili wa diaspora kidijitali (Diaspora Digital Hub)  utakaoisaidia Serikali kuwa na kanzidata ya diaspora inayoonesha  wasifu wao kwa maana ya mahali walipo na ujuzi walio nao.       Katika eneo la mkakati wa namna ya kutumia fursa za ongezeko la  mahitaji ya matumizi ya Kiswahili kimataifa, naomba nikujulishe kuwa,  wizara imechukua hatua katika eneo hili ikiwa ni pamoja na kuimarisha  matumzi ya Kiswahili katika vyombo vya kikanda na Kimataifa. Aidha,  Wizara imeanza kutekeleza programu za mafunzo ya lugha ya Kiswahili  na kuanzisha ushirikiano wa kimkakati na mamlaka au taasisi binafsi  kwa ajili ya kuongeza matumizi ya Kiswahili katika maeneo ya  uwakilishi.  Kuhusu kusimamia maboresho ya kiutendaji katika taasisi zilizo  chini ya Wizara naomba nikujulishe kuwa, tayari Wizara imefanya  mapitio ya utendaji kazi wa Kituo cha Mikutano cha Kimataifa cha Dkt.  Salim Ahmed Salim, chini ya uenyekiti wa Balozi Mstaafu Khamisi  Kagasheki. Matokeo ya Tathmini hiyo yanasadia katika mageuzi na  maboresho ya Kituo ili kuakisi maono yako na kukifanya Kituo  kiendane na hadhi ya Mwanadiplomasia Nguli Balozi Dkt. Salim  Ahmed Salim na kukidhi mahitaji ya sasa na ya baadaye.  Aidha, Wizara inaendelea na kufanya maboresho makubwa ya  kiutendaji katika Kituo cha Mikutano cha Kimataifa Arusha, ambayo  yamesaidia Kituo hicho kuendelea kujiendesha kwa faida. Nitumie fursa  hii kukushukuru kwa kutupatia Kibali cha ujezi wa Kituo kipya cha  Mount Kilimanjaro International Convention Centre kichotarajiwa  kujengwa jijini Arusha kwa ubia na PSSSF.  Mheshimiwa Rais,      Leo, mimi siyo mzungumzaji mkuu katika hafla hii. Jukumu  nililopewa ni la kukukaribisha Mheshimiwa Rais, uzungumze na  hadhira iliyo mbele yako. Tuna shauku kubwa na tupo tayari kusikia  nasaha zako na kupokea miongozo, maelekezo na maono yako juu ya  mwelekeo wa Taifa letu, hususan katika medani za kimataifa. Lakini  kabla sijakukaribisha Mheshimiwa Rais uzungumze na hadhira hii,  naomba uniruhusu nimkaribishe Mheshimiwa Dkt. Hussein Ali Mwinyi,  Rais wa Zanzibar na Mwenyekiti wa Baraza ka Mapinduzi azungumze  nasi.  Mwisho, nimalizie kwa kusema kwamba sasa ni wakati wa kazi.  Nitoe rai kwetu sote kutafsiri kaulimbiu ya Serikali isemayo “Kazi  Iendelee”, katika kutekeleza Sera hii kwa vitendo na mafanikio. Kila  mmoja wetu arudi kwenye eneo lake la wajibu akiwa na shauku mpya  na mpango mkakati wa kutekeleza Sera hii. Naamini kwa moyo wote  kwamba tukidhamiria, tutashuhudia Tanzania mpya katika mahusiano  ya kimataifa , Tanzania yenye sauti ya kusikika na yenye uwezo wa  kuleta manufaa kwa wananchi wake kutokana na fursa za ushirikiano  na jumuiya ya kimataifa.  Ni imani yangu kubwa kuwa, taswira ya Tanzania kimataifa  itaimarika zaidi na kuwa ya nchi inayopiga hatua kubwa katika nyanja  mbalimbali. Tumelenga kuendeleza heshima tuliyoachiwa na waasisi wa  taifa letu ya kuwa taifa la wastaarabu, linalopenda amani, utu na usawa  na wakati huo huo tukiiongezea sura ya ubunifu, uchapakazi na  ushindani wa kiuchumi.      Kwa haya machache, naomba kwa heshima na taadhima  kukukaribisha Mheshimiwa Dkt. Hussein Ali Mwinyi, Rais wa Zanzibar  na Mwenyekiti wa Baraza la Mapinduzi, ili uzungumze na hadhira hii.  Karibu sana Mheshimiwa Rais