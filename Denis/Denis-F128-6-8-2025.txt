 HOTUBA YA MHE. DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA, KWENYE HAFLA YA UZINDUZI WA PASIPOTI YA KIELEKTRONIKI DAR ES SALAAM, TAREHE 31 JANUARI, 2018 Mheshimiwa Samia Suluhu Hassan, Makamu wa Rais wa Jamhuri ya Muungano wa Tanzania; Mheshimiwa Dkt. Ali Mohammed Shein, Rais wa Zanzibar na Mwenyekiti wa Baraza la Mapinduzi; Mheshimiwa Kassim Majaliwa, Waziri Mkuu wa Jamhuri ya Muungano wa Tanzania; Mheshimiwa Balozi Seif Ali Iddi, Makamu wa Pili wa Rais wa Zanzibar; Mheshimiwa Prof. Ibrahim Juma, Jaji Mkuu wa Tanzania; Mheshimiwa Othman Makungu, Jaji Mkuu wa Zanzibar; Mheshimiwa Zubeir Ali Maulid, Spika wa Baraza la Wawakilishi Zanzibar; Mheshimiwa Tulia Akson Mwansasu, Naibu Spika wa Bunge la Jamhuri ya Muungano wa Tanzania; Waheshimiwa Marais Wastaafu wa Serikali zetu mbili, Mzee Mwinyi na Mzee Karume; Mheshimiwa Mwigulu Nchemba, Waziri wa Mambo ya Ndani ya Nchi pamoja na Mawaziri na Manaibu Mawaziri wengine mliopo; Mheshimiwa Balozi John Kijazi, Katibu Mkuu Kiongozi; Mheshimiwa Abdulhamid Yahya Mzee, Katibu Mkuu Kiongozi wa Serikali ya Zanzibar; Mheshimiwa Paul Sherlock, Balozi wa Ireland, pamoja na Mabalozi wengine mliopo; Mheshimiwa Paul Makonda, Mkuu wa Mkoa wa Dar es Salaam; Waheshimiwa Wabunge mliopo; Mheshimiwa Mstahiki Meya wa Jiji la Dar es Salaam; Waheshimiwa Makatibu Wakuu mliopo; Dkt. Anna Peter Makakala, Kamishna Mkuu wa Uhamiaji; Waheshimiwa Wakuu wa Vyombo vya Ulinzi na Usalama mliopo; Mwakilishi wa Kampuni ya HDI Global; Waheshimiwa Viongozi Wengine wa Serikali mliopo; Waheshimiwa Viongozi wa Vyama vya Siasa na Dini mliopo; Ndugu Watumishi wa Idara ya Uhamiaji mliopo; Wageni wote Waalikwa, Mabibi na Mabwana: Kwanza kabisa, naungana na walionitangulia kuzungumza katika kumshukuru Mwenyezi Mungu kwa kutupa uhai na kutuwezesha kukutana hapa leo. Aidha, natoa shukrani zangu nyingi kwa Mheshimiwa Mwigulu Nchemba, Waziri wa Mambo ya Ndani pamoja na Kamishna Mkuu wa Uhamiaji, Dkt. Makakala, kwa kunialika katika tukio hili muhimu na la kihistoria kwa nchi yetu. Ahsanteni sana. Napenda pia, hapa mwanzoni kabisa, kuwapongeza Watumishi wa Idara ya Uhamiaji kwa kazi mnazofanya. Kwa hakika, mnafanya kazi kubwa na nzuri. Hivi punde, Kamishna Mkuu wa Uhamiaji ameeleza baadhi ya mafanikio mliyopata katika kipindi kifupi kilichopita. Mmeanza kutumia mfumo wa ukusanyaji mapato kwa njia ya kielektroniki katika Ofisi zenu za Makao Makuu zilizopo hapa Dar es Salaam na Zanzibar. Aidha, mmeanza kutumia Mfumo wa Kuhakiki Hati za Vibali vya Ukaazi (e -Verification System) na pia mmeitikia wito wa Serikali wa kuhamia Dodoma. Hongereni sana Idara ya Uhamiaji kwa mafanikio hayo. Ndugu Wananchi; Wageni Waalikwa, Mabibi na Mabwana; Sio siri kuwa Idara hii ya Uhamiaji ni nyeti na muhimu katika nchi yoyote. Ni muhimu kwanza katika suala la ulinzi na usalama; lakini pia ni muhimu kwa maendeleo ya kiuchumi ya nchi. Kamishna Mkuu wa Uhamiaji ameeleza baadhi ya majukumu ya Idara yetu ya Uhamiaji kwa mujibu wa Sheria. Na baadhi ya majukumu hayo ni: kutoa pasipoti na hati nyingine za kusafiria kwa raia wa Tanzania; (ii) kutoa hati za ukaazi kwa raia wa kigeni waliokidhi matakwa ya sheria; na (iii) kuratibu maombi ya wageni wanaoomba uraia wa Tanzania. Haya ni majukumu makubwa ambayo yanadhihirisha unyeti na umuhimu wa Idara hii. Lakini pamoja na unyeti na umuhimu nilioueleza, ni wazi kuwa katika miaka ya hivi karibuni, Idara hii ililegalega kiasi. Ninyi nyote hapa ni mashahidi wa namna nchi yetu ilivyogeuka kuwa uchochoro wa wahamiaji haramu. Kila siku vyombo vya habari vilikuwa vikiripoti. Pasipoti zetu nazo zilikuwa zikigawiwa kiholela na wakati mwingine kuangukia kwa wahalifu, wakiwemo wafanyabiashara wa dawa za kulevya. Hii imeharibu sana taswira ya nchi yetu, na hivyo kufanya baadhi ya Watanzania kupata taabu kuingia kwenye baadhi ya nchi. Wengine wamepewa Pasipoti za Tanzania huku wakimiliki Pasipoti za nchi nyingine, kinyume kabisa cha sheria ya nchi yetu. Sambamba na hayo, vibali vya ukaazi pamoja na uraia wa nchi yetu navyo vilitolewa bila kuzingatia taratibu. Kuna raia wengi wa kigeni wamepata uraia bila kuwa na sifa stahiki na baadhi wameweza hadi kushika nyadhifa muhimu Serikalini. Wapo pia waliopewa vibali vya ukaazi kiujanjaujanja; wengine hawana sifa yoyote. Lakini zaidi ya hapo, ukusanyaji wa mapato ya viza na vibali vya ukaazi nao ulikuwa hauridhishi. Fedha nyingi zilikuwa zikipotea. Haya ni baadhi ya mapungufu yaliyokuwepo katika Idara hii, ambayo yalifanya watu wengi waione kuwa imeshindwa kutekeleza majukumu yake ipasavyo. Na hii ndio moja ya sababu zilizonisukuma mimi kufanya mabadiliko ya uongozi wa Idara hii. Nikamteua mwanamama, Dkt. Makakala, kuwa Kamishna Mkuu. Nimemteua mwanamama kwa makusudi. Kama mnavyofahamu, akinamama ni waaminifu. Na nashukuru hajaniangusha. Ameanza vizuri. Ameeleza hivi punde kuwa mwaka jana pekee, Idara ya Uhamiaji imekamata takriban wahamiaji haramu 15,068. Siku za nyuma idadi ya waliokatwa ilikuwa ndogo. Hivyo basi, nakupongeza sana Kamishna Mkuu. Nafahamu kuwa bado kuna mapungufu; lakini natambua jitihada ulizoanza kuzichukua. Nakuhimiza uendelee kushughulikia mapungufu yaliyosalia bila ya uoga wowote. Na nawasihi watumishi wa Idara ya Uhamiaji kuendelea kumpa ushirikiano wa kutosha. Ndugu Wananchi, Mabibi na Mabwana; Tumekutana hapa kwa shughuli maalum. Kufanya Uzinduzi wa Pasipoti ya Kielektroniki (e-Passport) ya Tanzania. Bila shaka, sote tunaifahamu posipoti pamoja na umuhimu na kazi zake. Baadhi yetu tunazo. Lakini, kwa ujumla, niseme tu kwamba, Pasipoti ni nyaraka inayomwezesha mtu kusafiri kutoka nchi moja kwenda nyingine. Kwa kawaida, nyaraka hii hutolewa na nchi kwa raia wake, na kwa maana hiyo hutumika pia kumtambulisha mtu uraia wake. Lakini, wakati mwingine, nchi inaweza kutoa pasipoti hata kwa mtu asiye raia wake (mathalan, mwekezaji au mtaalam wa jambo fulani). Aidha, katika zama za sasa, zipo baadhi ya taasisi zenye kutambulika kimataifa, ambazo nazo hutoa pasipoti kwa watumishi wake. Baadhi ya taasisi hizo ni Jumuiya yetu ya Afrika Mashariki, Umoja wa Afrika, Umoja wa Mataifa, n.k. Kwa kuzingatia hayo yote, ni dhahiri kuwa tukio hili la leo ni muhimu sana. Ni muhimu kwanza kutokana na umuhimu wa Pasipoti nilioueleza hivi punde; lakini pili kwa sababu Pasipoti hii tunayoizindua leo ni ya pekee sana. Kama mnavyofahamu, nchi yetu nayo ina Pasipoti yake. Pasipoti hii imekuwepo na tumekuwa tukiitumia kwa muda mrefu sasa. Mfumo uliotumika kuitengeneza ni wa kizamani na haikuwekewa usalama wa kutosha. Hii ndio sababu imekuwa rahisi kwa baadhi ya kuighushi. Zaidi ya hapo, taarifa zilizomo kwenye Pasipoti ya zamani ilikuwa ni lazima zisomwe kwenye mashine. Hii ndio sababu, Watanzania wakitaka kutembelea baadhi ya nchi, walilazimika kwanza kuzituma Pasipoti zao kwenda nchi hizo au kwenye Balozi za jirani, ili kupata viza. Pasipoti tunayoizindua leo, kama nilivyosema, ni ya kielektroniki. Ina alama nyingi za usalama (security features). Hii itasaidia kupunguza kama sio kuondoa kabisa uwezekano wa kughushiwa. Zaidi ya hapo, kwa kuwa Pasipoti hii ni ya kielektroniki, baadhi ya taarifa zake zitaweza kusomeka kwenye mifumo ya kielektroniki bila kulazimika kuipeleka Pasipoti yenyewe. Hii itaokoa muda, itapunguza gharama na uwezekano wa kupotea pindi Pasipoti zinaposafirishwa kwenda nje ya nchi kwa ajili ya kuomba viza. Waheshimiwa Viongozi; Wageni Waalikwa, Mabibi na Mabwana; Hivi punde Kamishna Mkuu ameeleza kuwa uzinduzi wa Pasipoti hii ya Kielektroniki ya Tanzania inaashiria kuanza kwa utekelezaji wa mradi mkubwa wa Uhamiaji Mtandao (e-Immigration), ambao umepangwa kutekelezwa kwa awamu nne. Baada ya kuzindua Pasipoti hii, Awamu inayofuata, ambayo ni ya pili, itahusu kufunga mfumo wa Viza ya Kieletroniki (e-Visa) pamoja na Hati ya Ukaazi ya Kielektroniki. Awamu ya tatu itahusu Usimamizi wa Mipaka kwa njia ya Kielektroniki (e-Border Management System); na Awamu ya Nne itahusu kupanua huduma za uhamiaji mtandao kwenye Ofisi za Balozi zetu pamoja na Wilaya zenye shughuli nyingi za kiuhamiaji. Napenda kutumia fursa hii, kuipongeza Wizara ya Mambo ya Ndani ya Nchi, Idara ya Uhamiaji pamoja na taasisi nyingine zilizohusika kwa kuanza kutekeleza mradi huu wa Uhamiaji Mtandao. Mimi naufahamu vizuri Mradi huu na nimekuwa nikiufuatilia kwa karibu. Haikuwa jambo rahisi kufikia hatua hii. Kamishna Mkuu wa Uhamiaji ameeleza hivi punde kuwa gharama za mradi huu ni Dola za Marekani milioni  2, sawa na takriban shilingi bilioni Lakini, awali ulipangwa kutekelezwa kwa Dola za Marekani milioni 226, zaidi ya shilingi bilioni 400. Ikabidi tuingilie kati ndipo tukaipata Kampuni ya HDI Global ya Marekani, ambayo ilikubali kuutekeleza kwa kiasi hicho cha Dola za Marekani milioni  2. Kama alivyosema Kamishna Mkuu, Kampuni ya HDI Global ni ya kimataifa na imekidhi viwango vyote. Hivyo basi, naishukuru Kampuni hii kwa kubali kutekeleza mradi huu kwa gharama nafuu. Aidha, naishukuru sana Serikali ya Ireland kwa ushirikiano waliotupa kumpata Mkandarasi huyu. Nimefarajika kuona kuwa Balozi wa Ireland, Mheshimiwa Sherlock, pamoja na Mwakilishi wa Kampuni ya HDI Global tunao hapa. Tunawashukuru sana. Vilevile, nawashukuru na kuwapongeza Watanzania wote kwa kuwezesha kuanza utekelezaji wa mradi huu. Fedha zote za kutekeleza mradi huu zinatolewa na Serikali. Na kama mnavyofahamu, Serikali inapata fedha kupitia kodi zenu mnazolipa. Hivyo basi, hongereni sana Watanzania. Na nawasihi muendelee kulipa kodi ili kuiwezesha Serikali kutekeleza miradi ya maendeleo kama hii pamoja na kuboresha huduma mbalimbali za jamii. Nawasihi pia kuendelea kuunga mkono mradi huu. Hivi punde imeelezwa kuwa pasipoti hii mpya ya kielektroniki itapatikana kwa gharama za shilingi 150,000. Bei hii ipo juu kuliko bei ya sasa. Lakini Mheshimiwa Waziri ameeleza vizuri kuwa bei hii imezingatia gharama za utengenezaji pamoja na ukubwa na ubora pasipoti hii mpya. Pasipoti hii itakuwa na kurasa nyingi kuliko ya zamani; na pia, kama ilivyoelezwa, bei hii ipo chini ukilinganisha na bei ya Pasipoti kama hii kwenye nchi nyingine. Hivyo basi, hatuna budi tuikubali na hasa kwa kuzingatia kuwa ongezeko hili la bei limetokana na maboresho tuliyofanya katika kuimarisha usalama wa Pasipoti zetu. Na niwaombe pia Watanzania wenzangu, tukipata Pasipoti hizi tuzilinde na kuzitunza; kwani kuna taarifa kuwa baadhi ya watu walipewa Pasipoti, wakaziuza na kisha kusingizia kuwa zimepotea. Naamini ujanja kama huo hauwezi kufanyika kwenye Pasipoti zetu mpya kwa vile zimeongezewa alama za usalama. Waheshimiwa Viongozi; Wageni Waalikwa, Mabibi na Mabwana; Jukumu langu leo ni kuzindua Pasipoti ya Kielektroniki ya Tanzania. Hivyo, sitapenda kuwachosha kwa hotuba ndefu. Lakini, kabla sijahitimisha hotuba yangu, ninayo masuala mengine machache ambayo ningependa niyaeleze. Suala la kwanza linahusu umuhimu wa kutekeleza kwa wakati na kusimamia kwa umakini mkubwa mradi huu. Kama ilivyoelezwa, mradi huu una awamu nne, ambazo zote zimepangwa kukamilika ndani ya mwaka huu wa 2018. Hivyo basi, hakikisheni mnakamilisha kama ilivyopangwa. Tunataka kuona wananchi wetu pamoja na wageni wanaotutembelea wanapata huduma nzuri za kiuhamiaji na tena za haraka. Nimefurahi kusikia kuwa katika kutekeleza Mradi huu, wadau karibu wote wanaohusika na masuala ya uhamiaji (NIDA, RITA, Jeshi la Polisi, Idara ya Wakimbizi, Bodi ya Utalii, BRELA, TRA, n.k.) wameshirikishwa, na kutakuwa na mfumo wa mawasiliano. Hii, bila shaka, itaongeza ufanisi na kasi ya utendaji kazi. Kwa sababu hiyo, nitashangaa kama, pamoja na kuanza kwa mradi huu, wananchi watachukua muda mrefu kupata Pasipoti zao au kupata majibu ya kutopewa kwa kukosa vigezo. Nitashangaa, kama malalamiko ya upatikanaji viza yataendelea kusikika, kama ilivyotokea wakati wa Sherehe za Waumini wa Madhehebu ya Bohora mwaka juzi na wakati wa ujio wa Timu ya Everton ya Uingereza mwaka jana. Nitashangaa, kama vibali vya ukaazi vitatolewa kiholela na kwa watu wasio na sifa. Nitashangaa pia kama ukusanyaji wa mapato hautaongezeka. Nitashangaa sana. Lakini, ningependa pia kusema kuwa, katika kutekeleza mradi huu, kuweni sana makini, hususan katika masuala yanayohusu usalama na uraia wa nchi yetu. Na katika hili, nawapongeza Idara ya Uhamiaji kwa kuanzisha zoezi la utambuzi wa watu wasio raia nchini. Zoezi hili liwe endelevu, na lifanyeni kwa kushirikiana na mamlaka nyingine ili kuwatambua wote wanaoishi nchini bila vibali, wenye kufanya kazi bila vibali vya kazi na ukaazi au wanaofanya kazi zinazoweza kufanywa na Watanzania. Hivi majuzi wameingia wakimbizi zaidi ya 1,000 kutoka DRC; lakini nimeambiwa walioripoti Kambini wahafiki 1,000. Wengine watakuwa wameingia mitaani. Watafuteni na kuwakamata. Suala la pili, ambalo linahusiana na hilo la kwanza, ni kuhusu uadilifu na uaminifu. Ni kweli kabisa kuwa Mfumo huu wa Uhamiaji Mtandao ni mzuri sana. Lakini, kama mjuavyo, mfumo kama mfumo peke yake hauwezi kuleta matokeo tunayoyataka. Ufanisi wa Mfumo huu utategemea sana uadilifu na utendaji kazi wa watumishi wa Idara hii. Natambua kuwa bado wapo watumishi wa Idara hii ambao hawataki kubadilika. Wanaendelea na utaratibu wa zamani wa kuendekeza vitendo vya rushwa. Kwa bahati nzuri, watu hao sio wengi. Ni wachache. Lakini, vitendo vyao vinaichafua sana Idara hii nyeti na muhimu katika nchi. Hivyo basi, Kamishna Mkuu hakikisha watu hawa unawashughulikia bila woga. Wakati mwingine, huwa nashangaa sana kuona wakimbizi haramu wanakamatwa baada ya kuwa wamepita kwenye maeneo mengi ya nchi. Ifike wakati sasa, ikibainika mhamiaji haramu alivuka eneo fulani bila kukamatwa, mathalani Mkoa fulani; basi kiongozi wa Mkoa husika achukuliwe hatua. Ashushwe cheo au hata kufukuzwa kazi. Ndio, wafukuzwe tu. Wapo Watanzania wengi tu wazalendo wanatafuta kazi. Suala la tatu, ni kuhusu changamoto zinazoikabili Idara ya Uhamiaji alizosema Kamshna Mkuu. Upungufu wa vitendea kazi, vifaa, n.k. Serikali inatambua changamoto zenu zote na baadhi tumeanza kuzishughulikia. Mtakumbuka kuwa ni hivi majuzi tu Serikali imenunua nyumba 103 za watumishi wa Uhamiaji kule Dodoma kwa gharama ya takriban shilingi bilioni 3. Kuhusiana na suala la kuhamia Dodoma, nawaahidi kuwapatia shilingi bilioni 10 kwa ajili ya ujenzi wa Ofisi ya Makao Makuu Dodoma. Nawaahidi pia kuwa Serikali itaendelea kutatua changamoto zenu nyingine, ikiwemo kuboresha maslahi yenu, kadri uwezo wetu kifedha utakavyozidi kuimarika. Kama nilivyosema awali, Idara ya Uhamiaji ni nyeti na muhimu kwa usalama, ustawi na maendeleo ya nchi kwa ujumla. Suala la nne na la mwisho, lakini sio kwa umuhimu, ni kwa wana-Dar es Salaam. Nawashukuru sana kwa kujitokeza kwa wingi kwenye shughuli hii. Nawahakikishia Serikali yenu imejipanga kuwaletea na kutatua shida zenu mbalimbali. Mathalan, nafahamu moja ya kero kubwa katika Jiji hili, ni suala la msongamano wa magari barabarani. Tumeanza kuchukua hatua. Tunajenga madaraja ya juu pale TAZARA na Ubungo, yote kwa pamoja, kwa gharama ya takriban shilingi bilioni  5. Aidha, mwaka huu tunatarajia kuanza ujenzi Awamu ya Pili ya mradi wa Barabara za Mabasi ya Mwendokasi kutoka mjini hadi Mbagala (Kilwa Road) yenye urefu wa kilometa Halikadhalika, mwezi Februari, 2018 tunatarajia kuanza upanuzi wa Barabara ya Morogoro kuwa ya njia sita kutoka Kimara hadi Kiluvya, urefu wa takriban kilometa 16. Na kama mnavyofahamu, tumeanza ujenzi wa reli ya kati kwa kiwango cha kimataifa kuanzia hapa Dar es Salaam kuelekea Dodoma, umbali wa takriban kilometa 712 ambapo kiasi cha shilingi trilioni  62 kinatarajiwa kutumika; chote kitatolewa na Serikali. Reli hii, ambayo itaelekea Mikoa ya Mwanza na Kigoma na kisha kuungana na reli za kwenda Burundi na Rwanda, ikikamilika itarahisisha sana usafiri kati ya hapa Dar es Salaam, jiji kubwa la biashara, na Dodoma, Makao Makuu ya nchi yetu. Sambamba na hayo, tunaboresha huduma nyingine za kijamii, ikiwemo maji, afya na elimu. Mwezi Juni, 2017 nilizindua mradi wa Maji wa Ruvu Juu pale Mlandizi kwa ajili ya Jiji la Dar es Salaam na maeneo ya jirani. Hivi sasa tunatekeleza mradi wa kuchimba visima virefu vya Mpera na Kimbiji kwa ajili ya kusambaza kwenye maeneo ambayo kwa sasa hayana mtandao wa mabomba. Miradi hii yote itaboresha upatikanaji wa huduma za maji. Kwenye afya, tunaendelea kuboresha hospitali zetu za Taifa zilizopo hapa Dar es Salaam: Muhimbili na Taasisi ya Saratani ya Ocean Road. Aidha, hivi majuzi tu nilizindua Hospitali kubwa na ya kisasa ya Mloganzila, ambayo inaipunguzia mzigo Hospitali yetu ya Taifa ya Muhimbili. Mpaka sasa zaidi ya wagonjwa 140 tayari wamehamishiwa Mloganzila. Tutaendelea kuijengea uwezo Hospitali hii ya Mloganzila. Vilevile, tunaziboresha hospitali zetu za Wilaya: Amana, Mwananyamala na Temeke pamoja na vituo vya afya vipatavyo vitano katika Jiji hili, vikiwemo viwili katika Wilaya hii ya Temeke (Yombo Vituka na Maji Matitu) ili kuviwezesha kutoa huduma ya dharura za upasuaji, hususan kwa akinamama wajawazito. Kwenye elimu, ninyi nyote mnafahamu mambo tunayofanya ya kupanua wigo na kuboresha elimu nchini, kuanzia elimu ya msingi hadi chuo kikuu. Nina imani, kwa hatua hizi tunazochukua, Jiji la Dar es Salaam litazidi kuwa bora. Wito wangu kwenu wananchi endeeleni kuiunga mkono Serikali, hususan kwa kudumisha amani na umoja, kuchapa kazi kwa bidii na bila kusahau kulipa kodi. Waheshimiwa Viongozi; Ndugu Wananchi; Wageni Waalikwa, Mabibi na Mabwana; Nimezungumza mengi. Napenda niishie hapa. Nawashukuru tena wenyeji wa shughuli hii kwa kunialika. Aidha, nawashukuru wenzangu tuliohudhuria hafla hii pamoja na wana-Dar es Salaam. Ahsanteni sana kwa kujitokeza kwa wingi kwenye tukio hili muhimu na la kihistoria kwa nchi yetu. Baada ya kusema hayo, sasa nipo tayari kutekeleza jukumu lililonileta la kuzindua Pasipoti ya Kielektroniki ya Tanzania. Mungu Ibariki Pasipoti ya Kielektroni ya Tanzania! Mungu Ibariki Idara ya Uhamiaji! Mungu Wabariki Wana-Dar es Salaam! Mungu Ibariki Tanzania! “Ahsanteni sana kwa kunisikiliza” 