  JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  RASIMU  YA  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA,  KWENYE  HAFLA  YA  UTOAJI  TUZO  KWA  WAZALISHAJI  BORA  WA  VIWANDA.  TAREHE  18  NOVEMBA,  2022  HOTELI  YA  SERENA,  DAR  ES  SALAAM  Mheshimiwa  Exaud  Silaoneka  Kigahe  (Mb.),  Naibu  Waziri  wa  Uwekezaji,  Viwanda  na  Biashara;  Ndugu  Paul  Makanza,  Mwenyekiti  wa  Shirikisho  la  Viwanda  Tanzania  (CTI);  Waheshimiwa  Mawaziri  mliohudhuria  Hafla  hii;  Waheshimiwa  Makatibu  Wakuu  wa  Wizara  mbalimbali;  Waheshimiwa  Mabalozi  na  Viongozi  wa  Mashirika  ya  Kimataifa;  Wenyeviti  Wastaafu  wa  CTI;  Wajumbe  wa  Baraza  la  Uongozi  la  CTI;  Wanachama  wa  CTI;  Wageni  Waalikwa;  Wanahabari;  Mabibi  na  Mabwana;  Jamhuri  ya  Muungano  wa  Tanzania!.......  Kwanza  napenda  kutoa  shukrani  kwa  Wizara  ya  Uwekezaji,  Viwanda  na  Biashara  na  Shirikisho  la  Viwanda  Tanzania  (CTI)  kwa  kumualika  Mheshimiwa  Rais  kuwa  Mgeni  Rasmi  katika  Hafla  hii  muhimu  ya  utoaji  Tuzo  za  Rais  kwa  wazalishaji  bora  wa  Viwandani  kwa  mwaka  2021.  Mheshimiwa  Rais  alipenda  sana  kujumuika  nanyi  leo,  lakini  ameshidwa  kutokana  na  majukumu  mengine  ya  kitaifa  aliyonayo  na  hivyo  amenipa  heshima  ya  kumwakilisha.  Mheshimiwa  Rais  anaupongeza  Uongozi  wa  CTI  kwa  kuandaa  Hafla  hii  na  kuendeleza  utoaji  wa  Tuzo  kwa  Viwanda  Vilivyofanya  Vizuri  kila  mwaka.  Malengo  ya  mashindano  ya  Tuzo  za  Rais  kwa  wazalishaji  bora  viwandani  ni  mazuri  sana.  Baadhi  ya  malengo  hayo  ni:  kutambua  mchango  wa  wenye  viwanda  katika  ukuaji  wa  uchumi;  kuwahamasisha  wenye  viwanda  waendelee  kuzalisha  bidhaa  bora  zitakazoshindana  katika  masoko  ya  kimataifa;  kuhamasisha  ubunifu  viwandani  katika  matumizi  ya  teknolojia;  na  kuongeza  uuzaji  wa  bidhaa  nje  ya  nchi  na  hivyo  kuongeza  mapato  ya  nchi  katika  fedha  za  kigeni.  Kwa  sababu  hiyo,  Mheshimiwa  Rais  ametoa  pongezi  za  dhati  kwa  washindi  wote  na  amenituma  niwaeleze  kwamba  Serikali  inatambua  mchango  wenu  mkubwa  katika  ukuaji  wa  uchumi  wa  Taifa  na  kuboresha  ustawi  wa  maisha  ya  watanzania.  Aidha,  kwa  niaba  yake,  napenda  kuwahakikishia  wenye  viwanda  na  wadau  wote  wa  sekta  hii  muhimu  kwamba,  Serikali  ya  Awamu  ya  Sita  itaendelea  kushirikiana  nanyi,  kuwaunga  mkono,  kutunga  sheria  na  sera  rafiki  kwa  uwekezaji  katika  viwanda  na  sekta  zote  mwambata  wa  ukuaji  wa  sekta  hii.  Ndugu  Mwenyekiti,  Washiriki  na  Wageni  Waalikwa;  Duniani  kote  sekta  ya  viwanda  ndiyo  chimbuko  la  maendeleo  ya  haraka  ya  nchi.  Sekta  ya  Viwanda  imekuwa  mhimili  mkuu  katika  kuongeza  thamani  ya  malighafi,  kutoa  ajira  kwa  wananchi,  kuongeza  mapato  ya  serikali  pamoja  na  fedha  za  kigeni,  kuongeza  na  kuboresha  sayansi  na  teknolojia,  kuongeza  uzalishaji  na  hivyo  kukuza  uchumi  na  kuondoa  umasikini.  Kwa  kutambua  umuhimu  huo,  Mpango  wetu  wa  Tatu  wa  Maendeleo  wa  Miaka  Mitano,  umejikita  katika  kujenga  uchumi  shindani  wa  viwanda  kwa  maendeleo  ya  watu.  Msingi  mmojawapo  wa  mwelekeo  huu  ni  ukweli  kuwa  watanzania  walio  wengi  wanajishughulisha  na  kilimo  na  wanaitegemea  sekta  ya  viwanda  kuongeza  thamani  ya  mazao  yao  na  hivyo  kukuza  kipato  chao.  Ndugu  Washiriki  na  Wageni  Waalikwa;  Kwa  ujumla,  sekta  ya  viwanda  imeendelea  kuwa  imara  licha  ya  misukosuko  inayoendelea  duniani.  Mchango  wake  katika  Pato  la  Taifa  ulikuwa  asilimia  8.5,  .3  na  7.8  kwa  mwaka  2019,  2020  na  2021,  mtawalia.  Katika  kipindi  kama  hicho,  ukuaji  wake  ulikuwa  asilimia  5.8,  4.5  na  4.8.  Hali  hiyo  ya  kushuka  kwa  mchango  na  ukuaji  wa  Sekta  ya  Viwanda  imetokana  na  athari  za  UVIKO-19.  Kwa  upande  wa  mauzo  ya  nje,  sekta  ya  viwanda  imeendelea  kuwa  chanzo  muhimu  cha  fedha  za  kigeni  ambapo  ziliongezeka  kutoka  dola  za  Marekani  bilioni  0.85  mwaka  2019,  .9  mwaka  2020  hadi  1.2  mwaka  2021.  Kwa  mwaka  unaoishia  Septemba  2022,  mauzo  ya  bidhaa  za  viwanda  nje  ya  nchi  yaliongezeka  kwa  takribani  asilimia  77.0  kufikia  dola  za  Marekani  bilioni  1.5  ukilinganisha  na  dola  za  Marekani  bilioni  0.85,  kipindi  kama  hicho  mwaka  2020.  Hatua  hii,  imeongeza  mchango  wa  sekta  ya  viwanda  katika  mauzo  yote  nje  ya  nchi  kufikia  asilimia  13  hivi  sasa  ukilinganisha  na  chini  ya  asilimia  10  mwaka  2020.  Katika  eneo  la  viwanda  vya  sukari,  uzalishaji  wa  ndani  wa  sukari  ya  kawaida  umeongezeka  kwa  takriban  asilimia  33  kufikia  tani  420,000  mwaka  kutoka  tani  316,000  mwaka  2018  na  hivyo  kuipunguzia  Serikali  mzigo  wa  kuingiza  bidhaa  hiyo  nje  ya  nchi  kuziba  upungufu  kutoka  wastani  wa  tani  100,000  kwa  mwaka  hadi  tani  50,000  kwa  mwaka.  Nafahamu  mmejipanga  tuwe  tunazalisha  tani  756,0000  ifikapo  2025  na  hivyo  kuondoa  kabisa  pengo  la  sukari  hapa  nchini  na  kuwa  na  ziada.  Ziada  hiyo  itatumika  kama  malighafi  ya  kuzalisha  sukari  za  viwandani  (industrial  sugar)  kwani  bado  Serikali  inatumia  takribani  dola  za  Marekani  milioni  140  kwa  mwaka  kuagiza  bidhaa  hiyo  kutoka  nje.  Aidha,  uwezo  wa  ndani  wa  kuziongezea  thamani  korosho  ghafi  pamoja  na  uzalishaji  wa  bidhaa  nyingine  zitokanazo  na  zao  hilo  muhimu  la  kibiashara  nao  umeimarika.  Nimeelezwa  kuwa  takribani  tani  70,000  za  korosho  (zaidi  ya  theluthi  moja  ya  korosho  zinazozalishwa  kwa  mwaka)  zimebanguliwa  hapa  hapa  nchini  kwa  mwaka  2022,  sawa  na  ongezeko  la  zaidi  ya  asilimia  100  ukilinganisha  na  tani  34,000  mwaka  2021.  Pia  kumekuwa  na  ongezeko  la  uzalishaji  wa  mafuta  ya  maganda  ya  korosho  (Cashewnut  Shell  Liquid),  ambapo  katika  msimu  uliopita  lita  55,000  ziliuzwa  nje  ya  nchi.  Hii  ni  hatua  kubwa  ya  kujivunia.  Hakikisheni  jitihada  hizo  zinakuwa  endelevu  na  sasa  mjiwekee  lengo  la  kubangua  korosho  ghafi  zote  kwa  asilimia  100.  Napenda  niwapongeze  pia  kwa  ubunifu  wenu  wa  kuanza  kuzalisha  nishati  mbadala  kwa  kutumia  malighafi  za  ndani.  Mwezi  Agosti  2022  nilizindua  nishati  ya  mkaa  utokanao  na  mabaki  ya  mkaa  wa  mawe  (Rafiki  Briquettes)  unaotengenezwa  na  STAMICO.  Sasa  tunataka  kuona  bidhaa  hizo  muhimu  zinazalishwa  kwa  wingi  na  kwa  gharama  nafuu  ili  kuhamasisha  wananchi  wetu  wazitumie  na  wakati  huo  huo  kusaidia  kutunza  mazingira  na  misitu  yetu  inayokatwa  kwa  ajili  ya  mkaa  na  kuni.  Ndugu  Washiriki  na  Wageni  Waalikwa;  Pamoja  na  mafanikio  hayo,  ninaendelea  kusisitiza  umuhimu  wa  viwanda  vyetu  kuongeza  thamani  ya  bidhaa  zetu  ghafi.  Bado  nchi  yetu  imeendelea  kuuza  nje  ya  nchi  bidhaa  nyingi  za  mazao  ya  kilimo  na  maliasili  zikiwa  ghafi,  na  hivyo  kusababisha  nchi  kupata  mapato  kidogo  ya  fedha  za  kigeni  na  kuhamisha  ajira  za  vijana  wetu.  Nilipokutana  nanyi  mwaka  jana,  nilieleza  kutofurahishwa  na  ongezeko  la  uagizaji  wa  bidhaa  ambazo  zinaweza  kuzalishwa  humu  nchini.  Changamoto  hii  bado  ni  kubwa:  kwa  mfano,  takribani  asilimia  12  ya  fedha  za  mauzo  nje  ya  nchi  (export  earnings)  zinatumika  kulipia  uagizaji  wa  bidhaa  za  walaji  (consumer  goods)  ambazo  nyingi  tunaweza  kuzalisha  wenyewe  hapa  nchini;  na  kwa  mwaka  unaoishia  Septemba  2022,  tumetumia  takribani  dola  za  Marekani  milioni  346  kuagiza  mbolea.  Naomba  nitumie  fursa  hii  kuhimiza  wenye  viwanda  wote  hapa  nchini  mfanye  jitihada  na  kuongeza  uwezo  wa  uzalishaji  katika  viwanda  vyenu  ili  kukidhi  mahitaji  ya  ndani  na  hivyo  kupunguza  upotevu  huu  wa  rasilimali  hii  ya  fedha  za  kigeni.  Ndugu  Washiriki,  Wageni  Waalikwa,  Mabibi  na  Mabwana;  Serikali  ya  Awamu  ya  Sita  imeendelea  kuboresha  mazingira  ya  kufanya  biashara  na  uwekezaji  hapa  nchini.  Mathalani,  Serikali  imefanya  maboresho  zaidi  ya  kitaasisi,  sheria,  sera  za  fedha  na  bajeti.  Hadi  sasa,  zaidi  ya  kodi  na  tozo  230  zisizo  na  tija  zimefutwa;  na  takribani  sheria  na  miongozo  40  imeboreshwa  na  majukumu  ya  baadhi  ya  taasisi  yameendelea  kuboreshwa  ili  kuongeza  ufanisi;  na  huduma  za  uwezeshaji  wa  biashara  na  uwekezaji  zimesogezwa  karibu  na  wadau  katika  Serikali  za  Mitaa  ili  kupunguza  usumbufu  usio  wa  lazima.  Vilevile,  Serikali  imeendelea  kuongeza  na  kuimarisha  miundombinu  ikiwamo  ya  usafirishaji  ili  kuhakikisha  maeneo  yote  ya  nchi  yanafikika  kwa  urahisi.  Hali  kadhalika,  tumeendelea  na  ujenzi  wa  miradi  ya  umeme,  ili  kuwa  na  nishati  ya  uhakika,  huku  ujenzi  wa  reli  ya  kisasa  (SGR)  unaendelea  kwa  kasi  kubwa,  ili  iweze  kuongeza  ufanisi  katika  usafirishaji  wa  mizigo  kutoka  sehemu  moja  hadi  nyingine.  Sambamba  na  hili,  tunadhamiria  pia  kuiunganisha  reli  yetu  na  nchi  jirani  kama  Burundi  na  DRC  ili  kuchochea  biashara  ya  kikanda  na  kuwezesha  Taifa  kunufaika  na  huduma  (logistics)  na  usafirishaji  wa  madini  na  bidhaa  mbalimbali  kutoka  katika  nchi  hizo.  Aidha,  tunaendelea  na  jitihada  za  upanuzi  na  kuongeza  ufanisi  wa  Bandari  zetu  kuu  za  Dar  es  salaam,  Mtwara  na  Tanga  pia  Bandari  katika  Maziwa  Makuu  na  kuimarisha  mfumo  wa  forodha  kwa  ajili  ya  upitishaji  na  utoaji  wa  mizigo  kwa  haraka.  Serikali  pia  inaendelea  na  ujenzi  wa  bandari  kavu  nchini  ikiwa  ni  pamoja  na  bandari  kavu  ya  Kwala,  Mkoa  wa  Pwani  ili  kupunguza  msongamano  wa  makasha  (containers)  na  magari  kutoka  bandari  ya  Dar  es  Salaam.  Ndugu  Washiriki,  Wageni  Waalikwa,  Mabibi  na  Mabwana;  Sambamba  na  jitihada  hizo  za  ndani,  Mheshimiwa  Rais  ameendelea  kukuza  uhusiano  wa  kimataifa.  Kwa  mfano,  Mheshimiwa  Rais  aliridhia  kusainiwa  kwa  Mikataba  ya  Kutotoza  Kodi  Mara  Mbili  (Double  Taxation  Avoidance  Agreement)  na  nchi  kumi  (10)  ili  kuvutia  na  kuimarisha  biashara  na  uwekezaji.  Vilevile,  Mheshimiwa  Rais  amekuwa  mstari  wa  mbele  kutangaza  vivutio  vya  utalii  hapa  nchini  kupitia  Filamu  ya  Royal  Tour  na  kufanya  mazungumzo  na  Viongozi  wa  wafanyabiashara  na  wawekezaji  (Business  Leaders)  katika  nchi  mbalimbali  za  kimkakati  alizotembelea  ndani  na  nje  ya  Bara  la  Afrika.  Hatua  hizi  zote  zimeleta  matokeo  chanya  na  kuendelea  kuvutia  idadi  kubwa  ya  wawekezaji  wa  ndani  na  nje  ya  nchi.  Kwa  mfano,  mwaka  2021  miradi  iliyosajiriwa  na  Kituo  cha  Uwekezaji  (TIC)  ilikuwa  256  (ikiwa  na  thamani  ya  dola  za  Marekani  bilioni  3.7)  kutoka  208  mwaka  2020  (yenye  thamani  ya  dola  za  Marekani  bilioni  1.1).  Kwa  kipindi  cha  Julai  2021  –  Machi  2022,  Serikali  imeweza  kuvutia  jumla  ya  wawekezaji  wakubwa  206.  Kati  yao,  waliowekeza  katika  viwanda  ni  99,  sawa  na  asilimia  49.  Idadi  ya  watalii  ambao  ni  watumiaji  wakubwa  wa  bidhaa  zetu  za  viwanda,  pia  iliongezeka  kwa  takribani  asilimia  49  hadi  kufikia  watalii  922,692  mwaka  2021  ukilinganisha  na  idadi  ya  watalii  ,867  iliyofikiwa  mwaka  2020.  Ndugu  Mwenyekiti  na  Washiriki;  Mmeeleza  changamoto  mbalimbali  zinazoikabili  sekta  ya  viwanda  nchini.  Naomba  niseme  tu  kwamba  nimezipokea  kwa  niaba  ya  Serikali.  Hata  hivyo,  ni  vyema  pia  nieleze  kwa  ufupi  hatua  zilizochukuliwa  na  Serikali  hadi  sasa.  Mmesema  juu  ya  changamoto  ya  tozo  kubwa  ya  Stempu  za  kielektroniki  (Electronic  Tax  Stamps)  kwenye  bidhaa  zinatozwa  ushuru  wa  bidhaa  (excisable  goods).  Kupitia  hadhara  hii  napenda  niwahakikishie  tu  kwamba  jambo  hili  linafanyiwa  kazi  na  Taasisi  husika  Serikalini  kwa  kushirikisha  wadau  na  bila  shaka  suluhu  itapatikana  hivi  karibuni.  Lengo  ni  kuhakikisha  huduma  hiyo  inatolewa  kwa  gharama  ndogo  zaidi.  Kuhusu  malimbikizo  mbalimbali,  Serikali  imeboresha  Mkakati  wa  Kusimamia  Madeni  ya  Wazabuni  na  inaendelea  kulipa  malimbikizo  ya  madai  ya  waliotoa  huduma  Serikalini.  Katika  kipindi  cha  Julai  –  Oktoba  2022  pekee,  zaidi  ya  shilingi  bilioni  420  zimeshalipwa.  Pia,  katika  kipindi  hicho,  Serikali  imepunguza  kwa  asilimia  74  (au  shilingi  bilioni  9.5)  ya  madeni  ya  ushuru  wa  forodha  wa  ziada  (15%  additional  import  duty)  kwa  waingizaji  wa  sukari  ya  viwandani;  na  asilimia  (au  shilingi  bilioni  180.2)  ya  deni  la  Ongezeko  la  Thamani  (VAT  refunds).  Aidha,  ili  kuharakisha  malipo  ya  fidia  za  VAT,  Serikali  imeendelea  kuimarisha  mfumo  wa  uhakiki  wa  madai  kimtandao  (Electronic  Fiscal  Management  Systems).  Kuhusu  kero  ya  TASAC,  katika  kipindi  cha  mwaka  huu  wa  fedha  2022/2023,  Serikali  imeondoa  jukumu  la  uondoshaji  mizigo  bandarini  iliyokuwa  inafanywa  na  TASAC  isipokuwa  kwa  bidhaa  hatarishi.  Lengo  la  hatua  hii  ni  kuvipunguzia  viwanda  vyetu  gharama  za  uzalishaji  ili  kuviongezea  uwezo  wa  ushindani  kwenye  masoko  ya  ndani  na  nje  ya  nchi  yetu.  Kama  bado  mnayo  malalamiko,  msisite  kuyawasilisha  Serikalini  kupitia  kwa  Waziri  wa  Uwekezaji,  Viwanda  na  Biashara.  Kuhusu  kupanda  kwa  gharama  za  mafuta,  hii  ni  changamoto  ya  kidunia  hasa  kwa  nchi  kama  Tanzania  ambazo  hatuzalishi  mafuta.  Hata  hivyo,  Serikali  imejitahidi  kupunguza  makali  ya  athari  ya  kupanda  kwa  bei  ya  mafuta  duniani  kwa  njia  mbalimbali  ikiwamo  kutoa  ruzuku  ya  takribani  shilingi  bilioni  459  ili  kudhibiti  kupanda  kwa  gharama  za  uendeshaji  katika  sekta  mbalimbali.  Kuhusu  ukwasi,  Sera  ya  fedha,  imeendelea  kuwa  wezeshi:  Katika  kipindi  cha  Julai-Septemba  2022,  ukuaji  wa  mikopo  kwa  sekta  ya  viwanda  ulikuwa  ni  zaidi  ya  wastani  wa  asilimia  30  ukilinganisha  na  ukuaji  wa  chini  ya  asilimia  5  kwa  kipindi  kama  hicho  2021.  Ndugu  Viongozi,  Washiriki  na  Wageni  Waalikwa;  Serikali  inapoendelea  kuchukua  hatua  mbalimbali  kuboresha  mazingira  ya  kufanya  biashara  na  kuondoa  changamoto  zinazoathiri  ukuaji  wa  sekta  ya  viwanda,  wadau  wote  wa  viwanda  hatuna  budi  kutumia  kikamilifu  fursa  hizo.  Hivyo,  napenda  kusisitiza  na  kuelekeza  mambo  yafuatayo:  Jambo  la  Kwanza,  Mchango  wa  sekta  ya  viwanda  katika  mauzo  nje  ya  nchi  wa  asilimia  13,  bado  ni  wa  chini  mno  ukilinganisha  na  fursa  zilizopo.  Mmenieleza  hapa  kwamba  mmeanza  utafiti  wa  kina  ili  kubaini  changamoto  zinazowakwamisha.  Lakini  ahadi  yenu  ya  kunikabidhi  matokeo  ya  utafiti  huo  na  mapendekezo  Mwezi  Aprili  2023  naona  ni  mbali  mno  ukizingatia  nililitoa  agizo  hili  mwaka  jana.  Mheshimiwa  Waziri,  nataka  kazi  iharakishwe  na  taarifa  iwasilishwe  Serikalini  mapema  zaidi  lakini  bila  kuathiri  ubora  wake.  Jambo  la  Pili,  Tumeridhia  kujiunga  na  Eneo  Huru  la  Biashara  la  Afrika  (AfCFTA)  lenye  watu  takribani  bilioni  1.4.  Lakini  Mkakati  kuhusu  namna  Tanzania  itakavyoshiriki  na  kunufaika  na  soko  hilo  katika  mchanganuo  mpana  wa  kisekta,  bado  uko  katika  hatua  ya  maandalizi.  Naiagiza  Wizara  ya  Uwekezaji,  Viwanda  na  Biashara  kukamilisha  Mkakati  huo  haraka  kwa  kushirikiana  na  wadau  wote.  Vilevile,  Wizara  iandae  kanzidata  ya  wote  wanaoshiriki  katika  soko  hilo,  yaani  wafanyabiashara,  wenye  viwanda  n.k.  Na  Jambo  la  Mwisho,  Napenda  niwakumbushe  CTI  kwa  kushirikiana  na  Ofisi  ya  Makamu  wa  Rais  -  Mazingira;  Wizara  ya  Uwekezaji,  Viwanda  na  Biashara;  na  Ofisi  zetu  za  Ubalozi,  kupitia  Wizara  ya  Mambo  ya  Nje  na  Ushirikiano  wa  Afrika  Mashariki  kuchangamkia  fursa  na  rasilimali  za  kimataifa  katika  kulinda  mazingira  (mfano:  Green  Climate  Fund)  kuibua  miradi  ya  utunzaji  wa  mazingira  kama  vile  utengenezaji  wa  nishati  mbadala,  viwanda  vya  kuchakata  taka  ngumu  (waste  management)  na  miradi  mingine  ya  aina  hiyo.  Ni  lazima  tujipange  na  kuchangamkia  fursa  kama  hizi.  Ndugu  Mwenyekiti;  Napenda  kuhitimisha  kwa  kuwapongeza  washiriki  wote  wa  shindano  la  mwaka  ,  hususan  wale  ambao  wameshinda  tuzo  mbalimbali.  Kwa  washiriki  ambao  hawajafanikiwa,  nawasihi  msikate  tamaa.  Badala  yake  muongeze  jitihada  ili  mfanye  vizuri  zaidi  mwakani.  Aidha,  napenda  pia  kuyashukuru  makampuni  na  taasisi  zote  hususan  Benki  ya  NBC,  ambaye  ni  Mdhamini  Mkuu  kwa  kudhamini  na  kuchangia  gharama  mbalimbali.  Mchango  wenu  ni  muhimu  katika  kukuza  sekta  ya  viwanda  na  kuongeza  ushindani  katika  soko  la  ndani  na  nje  ya  Tanzania.  Ninafahamu  kuwa  mnayo  shauku  kubwa  kutaka  kufahamu  washindi  wa  Tuzo  za  Rais  ya  Wazalishaji  Bora  wa  Viwandani  kwa  Mwaka  2021.  Hivyo,  naomba  nihitimishe  hotuba  yangu  na  kutoa  fursa  kwa  zoezi  la  utoaji  na  upokeaji  Tuzo  za  Rais.  Viwanda  Juu!  CTI  Oyee!  Mungu  Ibariki,  Afrika.  Mungu  Ibariki,  Tanzania,  Asanteni  sana  kwa  kunisikiliza.