 HOTUBA  YA  MHESHIMIWA  DK.  ALI  MOHAMED  SHEIN,  BAADA  KUAPISHWA  KUWA  RAIS  WA  ZANZIBAR  NA  MWENYEKITI  WA  BARAZA  LA  MAPINDUZI,  UWANJA  WA  AMAAN  TAREHE  24  MACHI,  2016    Mheshimiwa  Dk.  John  Pombe  Magufuli;  Rais  wa  Jamhuri  ya  Muungano  wa  Tanzania,  Mheshimiwa  Samia  Suluhu  Hassan;  Makamu  wa  Rais  wa  Jamhuri  ya  Muungano  wa  Tanzania,  Mheshimiwa  Majaliwa  Kassim  Majaliwa;  Waziri  Mkuu  wa  Jamhuri  ya  Muungano  wa  Tanzania,  Viongozi  Wakuu  Wastaafu  wa  Serikali  ya  Jamhuri  ya  Muungano  wa  Tanzania  na  Serikali  ya  Mapinduzi  ya  Zanzibar,  Waheshimiwa  Mawaziri  Mheshimiwa  Job  Ndugai;  Spika  wa  Bunge  la  Jamhuri  ya  Muungano  wa  Tanzania,  Mheshimiwa  Othman  Chande  Mohamed;  Jaji  Mkuu  wa  Jamhuri  ya  Muungano  wa  Tanzania;  Mheshimiwa  Omar  Othman  Makungu;  Jaji  Mkuu  wa  Zanzibar,  Waheshimiwa  Mabalozi  na  Wawakilishi  wa  Mashirika  ya  Kimataifa,  Mheshimiwa  Abdulrahman  Kinana;  Katibu  Mkuu  wa  CCM,  Viongozi  mbali  mbali  wa  Serikali  na  Vyama  vya  Siasa  mliopo,  Wakuu  wa  Vikosi  vya  Ulinzi  na  Usalama,  Viongozi  wa  Dini,  Wageni  Waalikwa,  Ndugu  Wananchi,  Mabibi  na  Mabwana,  Assalam  Aleikum,  Kwa  hakika,  sifa  njema  zote  anastahiki  Mwenyezi  Mungu  Mtukufu;  Subhana  Wataala;  Muumba  wa  Mbingu  na  Ardhi;  ambaye  kwa  uwezo  wake  ameturuzuku  neema  ya  uhai  na  uzima,  tukaweza  kuifikia  siku  hii,  baada  ya  wananchi  wa  Zanzibar  kushiriki  katika  Uchaguzi  Mkuu  wa  marudio  uliofanyika  tarehe  20  Machi,  2016  kwa  amani  na  salama.  Tuna  wajibu  wa  kumshukuru  Mola  wetu  Mtukufu  mwingi  wa  Rehema,  ambaye  humpa  madaraka  amtakaye.  Kwa  uwezo  wake,  tumeweza  kuifikia  hatua  hii  muhimu  ya  kidemokrasia  na  maendeleo  kwa  nchi  yetu  tukiwa  katika  hali  ya  salama,  amani  na  umoja.  Naipongeza  Tume  ya  Uchaguzi  ya  Zanzibar,  kwa  kuyafanikisha  majukumu  yake  ya  kikatiba  ya  kuandaa  na  kusimamia  Uchaguzi  Mkuu  uliorudiwa  tarehe  20  Machi,  2016  na  matokeo  ya  kura  za  Urais  kutangazwa  tarehe  21  Machi,  2016.  Kadhalika,  natoa  shukurani  kwa  waangalizi  wa  Uchaguzi,  kutoka  ndani  na  nje  ya  nchi  ambao  walikuwepo  nchini  kwa  shughuli  za  uangalizi.  Ushiriki  wao,  hapana  shaka,  utabainisha  jinsi  uchaguzi  wetu  ulivyofanyika  kwa  misingi  ya  haki,  uhuru,  amani  na  utulivu.  Ndugu  Wananchi,  Natoa  shukurani  kwa  Chama  changu  cha  Mapinduzi,  kuanzia  Kamati  Kuu,  Halmashauri  Kuu  ya  Taifa,  Kamati  Maalum  ya  Halmashauri  Kuu  ya  Taifa  pamoja  na  Jumuiya  zote  za  CCM,  kwa  kuniamini  na  kuniteua  niwe  mgombea  wa  nafasi  ya  Urais  wa  Zanzibar  kwa  kipindi  chengine  cha  miaka  mitano.  Naiheshimu  na  naithamini  fursa  hii  adhimu  niliyopewa  na  Chama  chetu.  Nafahamu  kuwa,  Chama  cha  Mapinduzi  kina  hazina  kubwa  ya  wanachama  wenye  uwezo  wa  kuongoza,  lakini  kwa  hekima  na  busara  za  viongozi  wa  CCM  wa  ngazi  mbali  mbali,  Chama  kiliamua,  kwa  makusudi,  kunichagua  mimi  ili  niendelee  kuipeperusha  bendera  ya  Chama  chetu  kwa  nafasi  hiyo.  Ushirikiano  nilioupata,  kutoka  kwa  viongozi  na  wanachama  wa  CCM  tangu  hatua  za  awali  hadi  siku  iliyotangazwa  matokeo,  umenitia  moyo  na  kuniongezea  ujasiri.  Bila  ya  shaka,  sote  kwa  pamoja  tumeyafurahia  matokeo  ya  ushindi  wa  kishindo  tulioupata,  kwani  hayo  ndio  matunda  ya  juhudi  ya  kazi  kubwa  tuliyoifanya  sote  kwa  pamoja  kwa  kipindi  kirefu.  Shukurani  zangu,  ziwaendee  viongozi  na  wanachama  wa  CCM,  wapenzi  wa  CCM  na  wananchi  wanayoyapenda  maendeleo  ya  Zanzibar,  katika  ngazi  zote  kwa  kushiriki  katika  kukipatia  ushindi  mkubwa  Chama  cha  Mapinduzi.  Kazi  yetu,  hiyo  ya  pamoja,  imelinda  heshima  ya  CCM  na  kuendeleza  matumaini  waliyonayo  wananchi  wa  Zanzibar  na  Watanzania  wote  kwa  jumla  juu  ya  uwezo  wa  Chama  hiki  kikubwa  chenye  uzoefu  wa  siasa  wa  muda  mrefu.  Kadhalika,  hatua  hiyo  imetuwezesha  kushinda  na  kufikia  lengo  la  kuiongoza  nchi  yetu.  Hongereni  sana  Wana-CCM  na  Wazanzibari  wote  kwa  chaguo  sahihi.  Nasema  ahsanteni  sana.  Ndugu  Wananchi,  Natoa  shukurani  zangu  za  dhati,  kwenu  wananchi  kwa  kujitokeza  kwa  wingi  sana  kuitumia  haki  yenu  ya  kikatiba  ya  kuwachagua  viongozi  wenu  kwa  mujibu  wa  Katiba  ya  Zanzibar  ya  mwaka  1984.  Kujitokeza  kwenu  kwa  wingi  kupiga  kura  tarehe  20  Machi,  2016,  kwa  idadi  kubwa  ni  kielelezo  cha  kukomaa  kwenu  kisiasa  na  kidemokrasia  na  kutambua  kuwa  uchaguzi  ulio  huru  na  haki,  ndio  njia  sahihi  ya  kuwapata  viongozi  wa  nchi  yetu  kwa  misingi  ya  Sheria  na  Katiba.  Nakupongezeni  kwa  kuitumia  vizuri  haki  yenu  hiyo  ya  kuwachagua  viongozi  watakaoiongoza  nchi  yetu  katika  kipindi  cha  miaka  mitano  ijayo.  Hongereni  sana.  Vile  vile,  natoa  shukurani  zangu  za  dhati  kwenu,  kwa  kunichagua  kwa  kura  zenye  asilimia   ,  nikiwa  Mgombea  niliyesimamishwa  na  CCM.  Ushindi  tulioupata  umeniwezesha  kutangazwa  na  Tume  ya  Uchaguzi  ya  Zanzibar,  kuwa  mshindi  wa  nafasi  ya  Urais  wa  Zanzibar,  kwa  kipindi  chengine  cha  miaka  mitano,  kwa  mujibu  wa  mamlaka  iliyopewa  Tume  hiyo  na  Katiba  ya  Zanzibar  ya  mwaka  1984.  Ndugu  Wananchi,  Kadhalika,  kuwachagua  wagombea  wenzangu,  wa  Chama  cha  Mapinduzi,  katika  nafasi  za  Uwakilishi  na  Udiwani  na  wabunge  waliochaguliwa  awali  ni  kielelezo  cha  imani  kubwa  mliyonayo  kwa  Chama  cha  Mapinduzi  kwa  ajili  ya  kuiongoza  nchi  hii  na  kuleta  maendeleo  zaidi  kufuatana  na  Ilani  ya  CCM  ya  Uchaguzi  Mkuu  ya  mwaka  /2020.  Sote,  tunathamini  sana  heshima  mliyotupa.  Nasi  tutahakikisha  tunatimiza  wajibu  wetu  ipasavyo  kwa  kukutumikieni  katika  kuziinua  hali  za  wananchi  ili  ziwe  bora  zaidi.  Ndugu  Wananchi,  Kwa  mara  nyengine  tena,  nawapongeza  wagombea  wenzangu  wa  nafasi  ya  Urais  kwa  kuyakubali  matokeo  ya  uchaguzi  na  kuyaheshimu  maamuzi  ya  wananchi.  Kadhalika,  natoa  shukurani  kwao  kwa  kuniahidi  mbele  ya  wananchi  siku  ya  tarehe  21  Machi,  2016,  kwenye  ukumbi  wa  Salama  katika  hoteli  ya  Bwawani  juu  ya  dhamira  yao  ya  kushirikiana  na  Serikali  nitakayoiunda,  katika  kuwatumikia  wananchi  na  kuijenga  nchi  yetu.  Kwa  hakika  nimepata  imani  kubwa  kutokana  na  maelezo  yaliyotolewa  na  Mheshimiwa  Hamad  Rashid  Mohamed,  kwa  niaba  ya  vyama  mbali  mbali  vilivyoshiriki  katika  Uchaguzi.  Kauli  yao  ya  pamoja,  imenipa  moyo  na  matumaini  makubwa  ya  kushirikiana  na  vyama  hivi  katika  kuendelea  kuijenga  Zanzibar.  Kwa  upande  wangu,  nachukua  nafasi  hii  kuwaahidi  kwamba  nitashirikiana  nao  katika  kuwaletea  maendeleo  wananchi  wa  Zanzibar,  kwa  manufaa  yetu  sote,  bila  ya  ubaguzi  wa  aina  yoyote;  kwani  mimi  ni  Rais  wa  wananchi  wote  wa  Zanzibar.  Nitaongoza  kwa  kuzingatia  Katiba  ya  Zanzibar  na  nitatenda  haki  bila  ya  kumdhulumu  yeyote.  Ndugu  Wananchi,  Navipongeza  sana  vikosi  vyetu  vya  Ulinzi  na  Usalama  vya  SMT  na  Idara  Maalum  za  SMZ,  kwa  kuhakikisha  kuwa  nchi  yetu  imeendelea  kuwa  katika  hali  ya  amani  na  utulivu  kwa  kipindi  chote  cha  miaka  mitano  ya  Serikali  ya  Mapinduzi  ya  Zanzibar,  Awamu  ya  Saba.  Katika  kipindi  hicho,  vikosi  vyetu  vimefanya  kazi  nzuri  ya  kuilinda  nchi  yetu  na  kuhakikisha  kuwa  wananchi  na  wageni  wanaoitembelea  nchi  yetu  wapo  katika  hali  ya  amani  wakiendelea  na  shughuli  zao  bila  ya  usumbufu.  Tanzania  ipo  salama  na  ina  amani.  Zanzibar  nayo  ipo  salama  na  ina  amani.  Natoa  shukurani  zangu  kwenu  wananchi,  kwa  kupiga  kura  na  kusherehekea  ushindi  kwa  utulivu,  kwa  misingi  ya  kudumisha  amani  na  utulivu.  Hili  ni  jambo  kubwa  na  la  msingi  kwani  uchaguzi  ni  mchakato  wa  muda  tu,  kwa  ajili  ya  kuwapata  viongozi  wa  ngazi  mbali  mbali  katika  nchi  yetu  lakini  amani  na  utulivu  ni  masuala  ya  kudumu.  Hongereni  sana.  Ndugu  Wananchi,  Kusimamia  na  kudumisha  amani  itakuwa  ndio  kipaumbele  cha  Serikali  nitakayoiunda.  Nitatumia  uwezo  wangu  wote  na  nitafanya  kila  jitihada  ili  kuhakikisha  kuwa  amani  na  utulivu  vinaendelea  kudumu,  nikiamini  kwamba  hakuna  mbadala  wa  amani  na  ndio  msingi  muhimu  katika  kuufanikisha  utekelezaji  wa  mipango  yetu  ya  kazi  kwa  kuzingatia  Ilani  ya  CCM  ya  Uchaguzi  Mkuu  wa  2015/2020.  Kwa  mnasaba  huo,  Serikali  zote  mbili  hazitomvumilia  mtu  yoyote  au  kikundi  chochote  kitakachofanya  vitendo  vinavyoashiria  uvurugaji  wa  amani  na  utulivu  wetu.  Ni  wajibu  wa  kila  mmoja  wetu  auone  umuhimu  wa  kuitunza  na  kuiendeleza  amani.  Ni  jukumu  la  viongozi  wote  wa  Serikali,  wanasiasa,  viongozi  wa  madhehebu  ya  dini,  viongozi  wengine  katika  jamii  na  wananchi  wote  kutekeleza  wajibu  wetu  na  kuhakikisha  tunadumisha  amani  na  utulivu  na  tunafuata  sheria.  Vile  vile,  shukurani  zangu,  nazitoa  kwa  viongozi  wa  dini  wa  madhehebu  yote  kwa  nyakati  mbali  mbali  ambao  waliendelea  kuhubiri  na  kutukumbusha  umuhimu  wa  kuitunza  amani  pamoja  na  kuiombea  dua  nchi  yetu  wakati  wote.  Ndugu  Wananchi,  Kadhalika,  nautambua  na  nauthamini  mchango  wa  vyombo  vya  habari  katika  kuwapa  habari  za  matukio  mbali  mbali  ya  uchaguzi  wananchi  na  kuwashajihisha  juu  ya  umuhimu  wa  kuitumia  haki  yao  ya  kidemokrasia  kushiriki  katika  kupiga  kura.  Aidha,  natoa  shukurani  kwa  vikundi  vyetu  vya  sanaa  na  burudani  ambavyo  tulishirikiana  navyo  katika  hatua  mbali  mbali,  na  mchango  wao  katika  kuhimiza  amani  na  utulivu  nchini.  Vilifanya  kazi  kubwa  na  nzuri.  Ninachowaahidi  ni  kuendelea  kushirikiana  navyo,  kwani  mchango  wao  ni  muhimu  katika  kuyahamasisha  maendeleo  ya  nchi  yetu.  Natoa  shukurani  zangu  maalum  kwa  mke  wangu,  Bibi  Mwanamwema  Shein  na  wana  familia  yangu  wote,  marafiki  zangu,  wasaidizi  wangu  wote  na  wana  CCM  wenzangu  kwa  mchango  wao,  nasaha  zao,  busara,  hekima  na  dua  zao  hadi  kufikia  hatua  hii  ya  kuapishwa  kwangu,  kuiongoza  nchi  yetu  kwa  kipindi  chengine  cha  miaka  mitano.  Napenda  nikuahidini  wananchi  nyote  kuwa  nitaunda  Serikali  itakayozingatia  umuhimu  wa  kuwaunganisha  wananchi  wote,  kuyaendeleza  mafanikio  yote  yaliyokwishapatikana  na  kuimarisha  misingi  ya  sheria  na  utawala  bora.  Vile  vile,  nitahakikisha  kwamba  malengo  makuu  ya  Mapinduzi  yetu  ya  tarehe  12  Januari,  1964  yanadumishwa  na  yanaendelezwa  pamoja  na  kuuendeleza  na  kuudumisha  Muungano  wetu.  Nitahakikisha  kwamba,  Serikali  nitakayoiunda  itaendelea  kushirikiana  na  Serikali  ya  Jamhuri  ya  Muungano  wa  Tanzania  inayoongozwa  na  Mheshimiwa  Dk.  John  Pombe  Magufuli,  ili  kuhakikisha  wananchi  wanaishi  kwa  amani  na  tunaendelea  kushirikiana  katika  masuala  yote  ya  maendeleo  ya  kiuchumi  na  ustawi  wa  jamii  kwa  dhamira  ile  ile  ya  waasisi  wa  Taifa  letu;  Marehemu  Baba  wa  Taifa;  Mwalimu  Julius  Kambarage  Nyerere  na  Marehemu  Mzee  Abeid  Amani  Karume.  Ndugu  Wananchi,  Uchaguzi  sasa  umekwisha,  kazi  iliyopo  mbele  yetu  ni  kushirikiana  kwa  pamoja  katika  kuiletea  maendeleo  nchi  yetu.  Kila  mmoja  wetu,  kwa  nafasi  yake,  ana  wajibu  wa  kushiriki  katika  harakati  za  maendeleo  kwa  kufanya  kazi  ya  halali  na  kutambua  kwamba  mchango  wake  ni  muhimu  katika  maendeleo  ya  nchi  yetu.  Tukumbuke  kauli  mbiu  ya  Mheshimiwa  Dk.  John  Pombe  Magufuli  ya  Hapa  Kazi  tu.  Serikali  nitakayoendelea  kuiongoza  itasimamia  misingi  ya  haki,  uwajibikaji,  uwazi  na  usawa  kwa  wananchi  wote  bila  ya  kumbagua  mtu  yeyote  kutokana  na  itikadi  yake,  jinsia  au  eneo  analotoka.  Sote  ni  wamoja  na  tuna  haki  ya  kunufaika  na  huduma  pamoja  na  rasilimali  zilizopo  nchini  kwa  misingi  ya  usawa.  Ndugu  Wananchi,  Utendaji  wa  Serikali  na  uzoefu  nilioupata  katika  kipindi  cha  miaka  mitano  iliyopita,  ulituwezesha  kuitekeleza  Ilani  ya  CCM  ya  Uchaguzi  Mkuu  kwa  asilimia  tisini.  Kutokana  na  mbinu  tulizozitumia  na  uzoefu  tulioupata  pamoja  na  kasi  na  ari  tutakayoiongeza,  ninaamini  kwamba  tutafanikiwa  kwa  asilimia  kubwa  kuitekeleza  Ilani  ya  CCM  ya  Uchaguzi  Mkuu  ya  2015/2020.  Kwa  mnasaba  huu,  napenda  nitoe  shukurani  kwa  viongozi  wote  nilioshirikiana  nao;  katika  kipindi  cha  miaka  mitano  iliyopita.  Viongozi  hao  ni  Waheshimiwa  Makamo  wa  Rais,  Mawaziri,  Naibu  Mawaziri,  Wakuu  wa  Mikoa  na  Wilaya,  Watendaji  na  Watumishi  wote  wa  Serikali  katika  ngazi  mbali  mbali  kwa  kunipa  ushirikiano  mkubwa.  Napenda  nikushukuruni  kwa  utumishi  wenu  bora  katika  kuwatumikia  wananchi  wetu  kwa  uadilifu,  mapenzi  na  ufanisi  mkubwa.  Nitaendelea  kusimama  kidete  katika  kuzitafutia  ufumbuzi  changamoto  mbali  mbali  zinazoikabili  nchi  yetu  katika  sekta  za  kiuchumi  na  ustawi  wa  jamii.  Ndugu  Wananchi,  Leo  si  siku  ya  hotuba  ndefu,  kwa  vile,  maelezo  ya  kina  kuhusu  mwelekeo  wa  majukumu  na  vipaumbele  vya  Serikali  ya  Mapinduzi  ya  Zanzibar,  Awamu  ya  Saba,  katika  kipindi  chake  cha  pili  nitayatoa  katika  hotuba  yangu  ya  kulizindua  Baraza  la  Tisa  la  Wawakilishi  katika  muda  mfupi  ujao.  Ninachoahidi  ni  kuunda  Serikali  makini  itakayozingatia  nidhamu  na  maadili  ya  viongozi  na  watumishi,  utendaji  kazi  wenye  viwango  bora  na  maslahi  ya  nchi  yetu  katika  kuongeza  kasi  ya  maendeleo  ya  kiuchumi  na  kuimarisha  huduma  za  jamii  kwa  kuzitumia  vyema  rasilimali  zetu  kwa  manufaa  ya  wananchi  wetu.  Ndugu  Wananchi,  Kabla  sijamaliza  hotuba  yangu,  nachukua  nafasi  kuwashukukuru  kwa  dhati  viongozi  wote  wa  Jamhuri  wa  Muungano  wa  Tanzania  mkiongozwa  na  Rais  wa  Jamhuri  ya  Muungano  wa  Tanzania,  Mheshimiwa  Dk.  John  Pombe  Magufuli  na  Makamu  wa  Rais  wa  Jamhuri  ya  Muungano  wa  Tanzania  Mhe.  Samia  Suluhu  Hassan,  Waheshimiwa  Marais  wastaafu,  Viongozi  wa  CCM,  Waheshimiwa  Mawaziri  na  Viongozi  mbali  mbali  kwa  kuja  kujumuika  nasi  katika  tukio  hili  muhimu  la  kihistoria  kwa  ajili  ya  maendeleo  ya  nchi  yetu.  Kadhalika,  tunawashukuru  sana  waheshimiwa  Mabalozi  na  wawakilishi  wa  mashirika  mbali  mbali  ya  Kimataifa  ambao  wamekuja  kushirikiana  nasi  hivi  leo.  Kuwepo  kwenu  ni  ithibati  ya  uhusiano  na  mashirikiano  mema  yaliyopo  kati  ya  nchi  zetu  pamoja  na  taasisi  mnazoziwakilisha.  Ndugu  Wananchi,  Natoa  shukurani  kwa  viongozi  wote  wa  dini  waliojuimika  nasi  leo  hii,  hapa  katika  Uwanja  huu,  kwa  ajili  ya  kuitakia  kheri  na  mafanikio  nchi  yetu  katika  Awamu  ya  Pili  ya  Serikali  nitakayoiunda.  Kadhalika,  shukurani  zangu  nazitoa  kwenu  ndugu  wananchi  kwa  kujitokeza  kwa  wingi  katika  sherehe  hizi  za  uapishaji.  Naipongeza  na  kuishukuru  Halmashauri  ya  Sherehe  na  Maadhimisho  ya  Kitaifa,  inayoongozwa  na  Mwenyekiti  wake;  Mheshimiwa  Balozi  Seif  Ali  Iddi  pamoja  na  Kamati  Maalum  ya  Sherehe  ya  Kuapishwa  kwa  Rais  wa  Zanzibar  na  Mwenyekiti  wa  Baraza  la  Mapinduzi,  inayoongozwa  na  Katibu  wa  Baraza  la  Mapinduzi  na  Katibu  Mkuu  Kiongozi;  Dk.  Abudlhamid  Yahya  Mzee,  kwa  maandalizi  mazuri  na  kufanikisha  sherehe  yetu  hii  ya  uapishaji.  Hongereni  sana.  Shukurani  zangu,  vile  vile,  nazitoa  kwa  vikosi  vyetu  vya  ulinzi  na  usalama  kwa  kuandaa  gwaride  lililoonesha  ukakamavu  mkubwa  na  kuzipamba  sherehe  hizi.  Aidha,  natoa  shukurani  kwa  vijana  wetu  wa  halaiki  na  vikundi  vya  sanaa  vilivyotuburudisha  katika  siku  hii  ya  leo.  Natoa  shukurani  maalum  kwa  wageni  wetu  waalikwa  wote  waliokuja  kushirikiana  nasi  katika  sherehe  hizi.  Tumuombe  Mwenyezi  Mungu,  azidi  kuijaalia  nchi  yetu  amani,  umoja  na  masikilizano.  Mwenyezi  Mungu  atuwezeshe  kuyatekeleza  yote  tuliyojipangia  kwa  manufaa  ya  nchi  yetu  na  wananchi  wake.  Nakutakieni  nyote  kila  la  kheri  na  mrudi  nyumbani  salama.  MUNGU  IBARIKI  ZANZIBAR  MUNGU  IBARIKI  TANZANIA  MUNGU  IBARIKI  AFRIKA  MAPINDUZI  DAIMA