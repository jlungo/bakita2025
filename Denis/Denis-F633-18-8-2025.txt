  HOTUBA YA MHE. DKT. JAKAYA MRISHO KIKWETE,  RAIS WA JAMHURI YA MUUNGANO WA TANZANIA  KATIKA SHEREHE YA UFUNGUZI RASMI WA KITUO  CHA TAIFA CHA KUMBUKUMBU  DODOMA TAREHE 18 MACHI, 2015         Waheshimiwa Mawaziri, Mheshimiwa Mkuu wa Mkoa wa Dodoma, Waheshimiwa Wabunge, Waheshimiwa Viongozi wa Vyama vya Siasa, Ndugu Makatibu Wakuu, Mheshimiwa Mwenyekiti wa Bodi ya Kumbukumbu  na Nyaraka za Taifa, Mheshimiwa Mwenyekiti wa Bodi ya Udhamini ya  Mfuko wa Kuwaenzi Waasisi wa Taifa letu, Ndugu Viongozi wa Taasisi Mbalimbali za Serikali, Ndugu Wanahabari, Wageni Waalikwa, Mabibi na Mabwana Awali ya yote naomba nitoe shukrani zangu za dhati kwa kupata nafasi ya  kualikwa ili kuja kushirikiana nanyi katika tukio hili muhimu la ufunguzi rasmi  wa Kituo cha Taifa cha Kumbukumbu (The National Record Centre) hapa  Dodoma. Kipekee napenda kuipongeza Ofisi ya Rais, Menejimenti ya  Utumishi wa Umma kwa kuandaa shughuli hii. Pia ninawashukuru wageni  wote kwa kuja kushiriki katika tukio hili muhimu 2  Wageni waalikwa, Mabibi na Mabwana, Ninaamini mtakubaliana nami  kwamba, kumbukumbu ni nyenzo muhimu katika utendaji kazi Serikalini na  Taasisi zake. Bila ya kuwa na kumbukumbu sahihi hatuwezi kujua  tunakotoka na tunakokwenda na hivyo kushindwa kufikia maamuzi sahihi  kwa wakati. Kumbukumbu hutumika kama kielelezo katika uwajibikaji na ni  nguzo muhimu katika Utawala Bora. Ili Serikali iweze kufikia lengo hilo na  kuwezesha umma kujua mwenendo wa Serikali yao, lazima kuwe na  kumbukumbu zinazotunzwa vizuri na zinazopatikana kwa urahisi Kukosekana kwa taarifa sahihi na kwa wakati unaofaa kunaweza kuwafanya  Watendaji wa Serikali kushindwa kutekeleza majukumu yao ipasavyo na  hivyo kusababisha ucheleweshwaji wa maamuzi au kutolewa kwa maamuzi  yasiyo sahihi na yasiyokidhi matarajio ya wananchi. Aidha, ukosefu wa  kumbukumbu hutoa mianya ya rushwa na ubadhirifu wa mali ya umma,  matumizi mabaya ya madaraka na hata kuchelewesha au kuzuia haki  kutendeka. Kasoro hizi huchangia sana katika kuzorotesha maendeleo ya  uchumi wa Taifa na malalamiko kutoka kwa wananchi kuhusu Serikali yao na  Taasisi zake Wageni Waalikwa, Mabibi na Mabwana, Programu ya Mabadiliko katika  Utumishi wa Umma awamu ya pili (Public Service Reform Programme II    PSRP II) niliyoizindua mwezi Januari 2008, pamoja na mambo mengine  ilijielekeza katika kufanya mabadiliko kwenye mifumo ya utunzaji wa  kumbukumbu na utoaji wa taarifa katika Utumishi wa Umma. Lengo kubwa la  mabadiliko haya likiwa ni kuwa na Serikali yenye kuwajibika, uwazi na  utawala bora. Chini ya Programu hii, Serikali iliona umuhimu wa kuangalia  upya jinsi inavyozalisha taarifa zake, kuzitumia, kuzitunza na kuzihifadhi kwa  ajili ya matumizi ya sasa na ya baadaye. Aidha, kabla ya uzinduzi wa  Programu hii, Serikali ilibaini kuwepo kwa tatizo kubwa la utunzaji wa 3  kumbukumbu hasa mlundikano mkubwa wa majalada katika Ofisi za Umma,  ambayo yalihifadhiwa bila ya kufuata taratibu za utunzaji kumbukumbu. Hali  hii kwa kiasi kikubwa pamoja na mambo mengine iliathiri utendaji wa Serikali  katika kuwahudumia wananchi kama vile ucheleweshaji wa kulipwa  pensheni kwa watumishi wa umma, ugawaji holela wa viwanja na  ucheleweshaji wa kusikilizwa kesi, rushwa na upotevu wa mali za umma Kumbukumbu zinazotunzwa vizuri ni sawa na uti wa mgongo wa Serikali  katika kufikia malengo yake kwa ukamilifu katika kutunga na kutekeleza Sera  sahihi, kuweka mipango madhubuti, kuongeza ufanisi, tija, uwazi na  uwajibikaji Wageni Waalikwa, Mabibi na Mabwana, Ilani ya Uchaguzi ya Chama Tawala  cha CCM ya mwaka 2010, inasisitiza upatikanaji wa taarifa sahihi kwa  wananchi ambao ndiyo mamlaka iliyoiweka Serikali ya Awamu ya Nne  madarakani. Aidha, Sera ya Taifa ya Kumbukumbu na Nyaraka za Taifa ya  Mwaka 2010 na Sheria ya Kumbukumbu na Nyaraka za Taifa Na. 3 ya  Mwaka 2002 zinaelekeza Serikali na Taasisi zake kuwa na majengo na vifaa  vinayokidhi uhifadhi bora wa Kumbukumbu na Nyaraka za Taifa. Kituo hiki ni  moja ya vielelezo vya juhudi za Serikali katika kuhifadhi na kutunza  kumbukumbu na nyaraka za Taifa ambazo ni dira ya kizazi kilichopo na  kijacho kama sehemu ya urithi andishi na historia ya Taifa letu. Kuwepo kwa  Kituo hiki, kutaongeza ufanisi katika utendaji na utoaji huduma bora kwa  wananchi kwani kitakuwa ni chimbuko la taarifa mbalimbali zitakazoisaidia  Serikali katika uendeshaji wa kazi zake za kila siku Wageni Waalikwa, Mabibi na Mabwana, Miundombinu ya Kituo hiki ni ya  Kisasa na itakuwa na uwezo wa kuhifadhi majalada zaidi 770,000. Kutokana 4  na uwezo wa Kituo kuhifadhi majalada hayo, Taasisi za Umma zitaokoa zaidi  ya mita za mraba 77,700 za ofisi zao ambazo zilikuwa zikitumika kuhifadhi  majalada haya. Aidha, miundombinu hii imezingatia uzalishaji wa taarifa za  Serikali katika Teknolojia ya Habari na Mawasiliano  , hivyo Kituo  kimeunganishwa na mkongo wa Taifa ili kurahisisha mawasiliano Serikalini  ikiwemo upatikanaji wa taarifa na nakala za kumbukumbu zitakazokuwa  zinahitajika na watumiaji mbalimbali kwa haraka na uhakika zaidi kutoka  katika Kituo hiki Wageni Waalikwa, Mabibi na Mabwana, Sera ya Taifa ya Kumbukumbu na  Nyaraka za Taifa ya mwaka 2010 na Sheria ya Kumbukumbu na Nyaraka za  Taifa Namba 3 ya mwaka 2002, zinaagiza Watendaji Wakuu wa Taasisi za  Umma kusimamia taratibu na mifumo ya utunzaji kumbukumbu, usalama wa  kumbukumbu na nyaraka na kuwajengea uwezo watumishi wa masjala  katika kutunza na kuwezesha Serikali kutoa huduma bora kwa raia wake Napenda nichukue nafasi hii kuwakumbusha Watendaji Wakuu wa Ofisi  mbalimbali za umma kuhusu wajibu wao wa kutunza kumbukumbu  zinazozalishwa katika Ofisi zao kwa mujibu wa Sheria, Kanuni, Taratibu na  Miongozo mbalimbali inayotolewa na mamlaka husika. Watendaji Wakuu wa  Taasisi zote za Serikali wahakikishe wanahamishia katika Kituo hiki  kumbukumbu zote zilizofungwa ili Kituo hiki kiweze kutunza kumbukumbu  kwa kuzingatia viwango vya kitaifa na kimataifa Wageni Waalikwa, Mabibi na Mabwana, Kazi iliyofanyika ya kusanifu,  kujenga na kuweka vifaa vya kisasa vya kuhifadhia kumbukumbu ni nzuri na  ya gharama kubwa. Nachukua nafasi hii, kuwaelekeza wote mnaosimamia  uendeshaji wa Kituo hiki kuhakikisha kwamba kinatunzwa na kufanya kazi ili  kufikia malengo yaliyokusudiwa. Serikali kwa upande wake itaendelea 5  kutenga bajeti ya kutosha kwa ajili ya kutunza na kukiendeleza Kituo hiki  ambacho ni cha pekee katika ukanda wa Afrika Mashariki na Kati Wageni Waalikwa, Mabibi na Mabwana, Kabla sijamaliza hotuba yangu,  naomba niwashukuru Washirika wetu wa Maendeleo kwenye Programu ya  Mabadiliko katika Utumishi wa Umma, ambao kwa kushirikiana na Serikali  yetu wamechangia katika kufanikisha ujenzi na uwekaji wa vifaa vya kisasa  katika Kituo hiki. Kwa kutambua umuhimu wa kumbukumbu na nyaraka  walikubali kuchangia ujenzi wa Kituo hiki muhimu kwa nchi yetu. Hivyo, kwa  namna ya pekee ninawashukuru sana Benki ya Dunia, Serikali ya Uingereza  kupitia DfID na Serikali ya Canada kupitia CIDA kwa kuwezesha ujenzi wa  Kituo hiki Mwisho ninapenda niwashukuru wote mliohudhuria sherehe hii ya ufunguzi  wa Kituo cha Taifa cha Kumbukumbu - Dodoma. Ni matarajio yangu kuwa  Kituo hiki kitakuwa chachu ya kuleta uwajibikaji, uwazi na utawala bora kwa  Taasisi zote za Serikali Asanteni kwa kunisikiliza!! 