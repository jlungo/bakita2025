DIBAJI (PREAMBULE) Sisi, wanachama wa Shirikisho la Jumuiya za Watanzania Uingereza, tunatambua umuhimu wa umoja, mshikamano na ushirikiano miongoni mwetu. Lengo letu ni kudumisha kusaidiana wakati wa misiba, kufarijiana, kuendeleza na kuhifadhi mila na desturi, na kuwaunganisha Watanzania, wenye nasaba za Tanzania, pamoja na wale waliowa au kuelewa na Watanzania wanaoishi Uingereza. Kwa kutambua haja ya kusaidiana hasa kuchangiana rambirambi, tumeamua kwa hiari na ridhaa yetu kuanzisha Shirikisho litakalojulikana kama “Shirikisho la Jumuiya za Watanzania Uingereza” (SJWU). Shirikisho hili litakuwa la kijamii, lisilo la kifaida, na litajengwa kwa mujibu wa sheria na taratibu zilizopo chini ya sheria za England na Wales. Shirikisho hili litakuwa chombo imara na nguzo yenye lengo la kueneza amani na upendo kwa jumuiya zote chini yake, huku likiwa na dhamira ya kuleta maendeleo na ustawi kwa wanachama wake na kudumisha utamaduni wa kitanzania, kukuza mila na desturi zetu. SURA YA KWANZA 1) JINA: Jina la jumuiya hii litakuwa ni “SHIRIKISHO LA JUMUIYA ZA WATANZANIA UINGEREZA” na kwa kifupi “SJWU”; 2) OFISI, MAKAO MAKUU NA LUGHA RASMI: OFISI: Anuani ya ofisi kuu ya SJWU itakuwa ni 35-39 London Street, Reading RG1 4PS. Anuani ya ofisi hii inaweza kubadilishwa kulingana na mahitaji na ufanisi wa utekelezaji wa majukumu ya SJWU. MAKAO MAKUU: Makao Makuu ya Shirikisho yatakuwa READING, BERKSHIRE, UINGEREZA. KATIBA YA SHIRIKISHO LUGHA RASMI: Lugha rasmi za mawasiliano na uendeshaji wa SJWU hili itakuwa ni Kiswahili na Kiingereza. SURA YA PILI 3) MADHUMUNI, MALENGO, DHAMIRA, DIRA: MADHUMUNI (OBJECTIVES): Dhumuni kuu ni kumstiri kwa heshima mwanachama hai endapo amefariki dunia kupitia michango ya rambirambi; ii) Kusaidia kuchangisha fedha za rambirambi kwa ajili ya familia ya mwanachama au mtegemezi aliyefariki kama ilivyobainishwa kwenye hati ya usajili kwa mujibu wa katiba, kupitia michango ya wanachama wote, ambapo kila mwanachama atachangia kiasi kidogo na mfiwa atapatiwa jumla ya Pauni 10,000 za Uingereza, kiwango hicho cha fedha kimefafanuliwa kwenye “Uwajibikaji wa Kisheria (Legal Liability) ibara ndogo (e). ii) Kuwaunganisha Watanzania, wenye nasaba ya Tanzania wanaoishi Uingereza, kudumisha utamaduni wa kitanzania kwa kukuza mila na desturi, mshikamano na upendo. iii) Kutoa elimu ya kiafya kwa lengo la kupunguza vifo vinavyoweza kuepukika na kuboresha ustawi wa kijamii. iv) Kuandaa program za kuwaunganisha vijana na jamii kwa ujumla wake ili kuwasaidia kuepuka uhalifu, magenge, matumizi mabaya ya dawa za kulevya, pombe za kupindukia. MALENGO (GOALS): Kuweka utaratibu madhubuti na uwazi kwa wanachama kuchangia rambirambi ya Pauni 10,000 ndani ya siku 7 baada ya msiba kutokea. ii) Kujiridhisha na kufanya uhakiki kamili kwa kuangatia tarehe aliyojiunga mwanachama na nyaraka stahiki kabla ya mchakato wa michango kuanza. iii) Kusimamia michango yote kwa kuweka fedha kwenye akaunti rasmi ya benki inayosimamiwa au kuhakikiwa na Shirikisho. iii) Kuzingatia sheria na kanuni zote za kifedha zinazotakiwa na sheria za Uingereza. iv) Kutoa risiti kwa malipo yote. Ulinzi wa Kisheria kwa Wanachama Kupitia Katiba kwa shughuli za Shirikisho. DHAMIRA (MISSION): Kuweka mazingira rafiki kwa kila Mtanzania, wenye asili ya Tanzania na uraia wa nchi nyingine (Tanzania Non Citizen Diaspora) ambao hawana uraia wa Tanzania lakini wana asili ya Tanzania wanaoishi Uingereza waweze kujiungana Shirikisho. ii) Kuimarisha Shirikisho ili liwe msaada wa kudumu kwa wanachama na vizazi vijavyo. DIRA (VISION): Kuandikishwa kuwa ni Unincorporated Association itakayoendeshwa kwa katiba. ii) Kusajiliwa kuwa Charitable Incorporated (CIO) na kuhakikisha wanachama wote wanahusishwa na wanalindwa kisheria kwa uwazi wa kifedha na kiutawala pia kuwa na vigezo vya misamaha ya kodi. iii) Kusajiliwa kuwa Company Limited by Guarantee (CLG), ambayo haina hisa wala faida. iv) Kuendeshwa katika mfumo wa kidemokrasia kwamba uamuzi wa kila jambo unafanywa na wanachama kwa kura, uwazi na uwajibikaji. v) Kuwashirikisha watoto katika shughuli za Shirikisho ili waweze kujifunza, kulirithi, na kulithamini. UWAJIBIKAJI WA KISHERIA (LEGAL LIABILITY): Shirikisho haliwezi kubeba jukumu la kisheria (liability) endapo mchango wa Pauni 10,000 za rambirambi hautafikia kiwango kilichokusudiwa kutokana na changamoto za michango ya wanachama. ii. Wanachama wanakubaliana kuwa majukumu ya kifedha yanategemea ushiriki wa kila mwanachama, na Shirikisho halitawajibika kwa gharama au deni lolote linalotokana na kutokutimiza kiwango hiki cha michango. SURA YA TATU 4) MWANACHAMA: SIFA ZA MWANACHAMA: Mwanachama ni lazima awe na umri usiopungua miaka 21. ii) Awe ni Mtanzania anayeishi Uingereza., iii) Awe na nasaba ya Kitanzania, hata kama si raia wa Tanzania. iv) Awe ameoa au kuolewa kisheria na Mtanzania. Awe anaishi na Mtanzania bila kuolewa/kuoa, lakini wana watoto pamoja. vi) Awe anaishi na Mtanzania bila ndoa, lakini watoto wao wameasliwa (adopted) kisheria, na kuna vielelezo vya kuthibitisha hilo. vii)Awe anaishi na Mtanzania kwa kipindi cha kisichopungua miezi 12 bila kufunga ndoa, lakini wana cohabitation agreement kisheria inayoonesha wanakaa pamoja. viii)Awe ni Mtanzania aliyeukana uraia wa Tanzania na kuchukua uraia wa nchi nyingine, lakini anaishi Uingereza hata kama alibadilisha jina katika utaratibu huo. ix) Awe tayari kuchangia rambirambi bila kukosa. Awe tayari kuifuata na kuiheshimu katiba ya Shirikisho, kanuni na taratibu zake. xi) Awe tayari kujaza fomu ya usajili na kukubali kuwa taarifa zake za faragha zitumike kwa matumizi ya Shirikisho tu bila uharibifu. USAJILI WA MWANACHAMA: Mwanachama anatakiwa kujaza fomu ya usajili inayopatikana kwenye tovuti ya Shirikisho. ii) Atatakiwa kuweka taarifa zake kamili ikiwemo jina na maelezo mengine yanayohitajika. iii) Mwanachama ataidhinishwa kuwa mwanachama hai, na hakutakuwa na malipo ya ada ya uanachama. iv) Kila mwanachamaatapewa namba yake ya kipekee ya utambulisho (Unique Identification Number). AINA ZA MWANACHAMA: MWENYE ASILI AU NASABA ZA TANZANIA: Huyu ni mwanachama mwenye uraia au asili au nasaba ya Tanzania. MWANACHAMA WA KUOA/KUOLEWA: Mke/Mume aliyeoa/kuolewa na Mtanzania: Mke au mume ambaye ameoa au kuolewa na mwanachama mwenye uraia, asili, au nasaba ya Tanzania, kama ilivyoainishwa kwenye kifungu 4) d) i), atatambulika kama mwanachama halali wa Shirikisho. Mke/Mume asiyekidhi vigezo vya kifungu 4) d) i), lakini anaishi na Mtanzania na wana watoto pamoja: Hata kama mke/mume hajakidhi vigezo vya kifungu hicho, lakini anaishi na amezaa na Mtanzania mwenye uraia, asili, au nasaba ya Tanzania, atatambulika kama mwanachama halali wa Shirikisho. Mke/Mume asiyekidhi vigezo vya kifungu 4) d) i) na ameacha kuishi na Mtanzania kwa zaidi ya miezi 6 mfululizo: Mwanachama ambaye hana vigezo vya kifungu 4) d) i) na ameacha kuishi na Mtanzania kwa kipindi kisichopungua miezi sita (6) mfululizo, hata kama walikuwa na watoto pamoja, atapoteza uanachama na haki zote zinazotokana na Shirikisho. Mke/Mume aliyepata uanachama kupitia ndoa au watoto, na mwenza akafariki au kufukuzwa uanachama: Mwanachama aliyepata uanachama kwa kuoa/kuolewa au kupitia watoto, ataendelea kuwa mwanachama wa Shirikisho hata kama mwenza wake atafariki au kufukuzwa uanachama. Mke/Mume aliyepata uanachama kwa ndoa, akiolewa na mtu mwingine asiye Mtanzania: Ikiwa mke/mume aliyepata uanachama kupitia ndoa ataamua kuingia kwenye ndoa na mtu mwingine ambaye si Mtanzania, huyo mwenza mpya hataruhusiwa kuwa mwanachama kwa kuwa hatatimiza vigezo vya katiba. Watoto wa Mke/Mume ambaye si Mtanzania na amezaa na mtu asiye na nasaba za Tanzania: Kama mke/mume asiye na vigezo vya kifungu 4) d) i) alikuwa amezaa au atazaa na mtu asiye na uraia, asili au nasaba za Tanzania, watoto hao hawatapata uanachama wala faida zinazotolewa na Shirikisho, isipokuwa kama wako chini ya mwavuli wa mzazi/mlezi mwenye uraia, asili au nasaba ya Tanzania. Mume/Mke Mtanzania akifariki na mke/mume asiye Mtanzania abaki, kuhusu masuala ya mazishi: Endapo mwanachama Mtanzania mwenye uraia, asili au nasaba ya Tanzania atafariki, mke/mume asiye na uraia wa Tanzania lazima amwachie Next of Kin kuhakikisha kuwa mazishi yanafanyika kwa heshima, mila, na desturi za Kitanzania. Ikiwa mke/mume asiye na uraia atafariki baadaye, Next of Kin atakuwa mtoto au mtu mwingine aliyependekezwa mwenye nasaba za Kitanzania. Mke/Mume asiye Mtanzania, akiishi na Mtanzania zaidi ya miaka 2 na ikitokea mwenza wa Kitanzania afariki: Endapo mtu asiye Mtanzania ameishi na Mtanzania kwa zaidi ya miaka miwili (2) bila ndoa na wakajaliwa watoto au la, na mwenza wa Kitanzania akafariki, Kamati Kuu ya Shirikisho kwa kushirikiana na Viongozi wa Jumuiya husika itafanya tathmini ya hali ili kuamua namna bora ya kutekeleza majukumu ya Shirikisho kwa familia hiyo. MTOTO: Mtoto chini ya miaka 18: Mtoto ambaye bado hajafikisha umri wa miaka 18 atakuwa chini ya mwavuli wa wazazi au walezi wake wanaounga mkono Shirikisho. Mtoto wa miaka 18-20: Mtoto mwenye umri wa miaka 18-20 atalazimika kujisajili na kuchangia kiasi kitakachopangwa na uongozi, kisichozidi 50p. Mtoto anapofikisha miaka 18: Mtoto anapofikisha umri wa miaka 18 atalazimika kujisajili kuwa mwanachama kamili wa Shirikisho na kuchangia mchango wa kawaida usiozidi 50p. Mtoto anayejiunga baada ya miaka 21: Mtoto atakayejisajili baada ya kufikisha miaka 21 hatatakiwa kusubiri miezi 6 ili kupata amana ya michango. Atalazimika kulipa michango ya msiba kwa kiasi kitakachowekwa na uongozi. Mtoto chini ya miaka 18 aliyeanzisha familia: Mtoto aliye chini ya miaka 18 lakini ameanza familia (ameoa/ameolewa au kuzaa), atatambulika kama mtu mzima na atalazimika kuchangia kama mtu mwenye miaka HAKI ZA MWANACHAMA: Mwanachama ana haki ya kushiriki katika uchaguzi wa viongozi au maamuzi muhimu yanayohusiana na shirikisho. ii) Mwanachama ana haki ya kugombea nafasi mbalimbali ndani ya shirikisho kulingana na taratibu zilizowekwa. iii) Mwanachama ana haki ya kujitoa kutoka kwa uanachama wa shirikisho wakati wowote kulingana na masharti yaliyowekwa katika katiba au kanuni. iv) Mwanachama ana haki ya kufutwa au kusahihisha taarifa zake zilizohifadhiwa kwenye database ya shirikisho kwa mujibu wa sheria ya GDPR 2018. Mwanachama ana haki ya kujieleza kwa uhuru bila kuingiliwa, pamoja na haki ya kushiriki katika majukwaa ya mawasiliano ya shirikisho kwa uhuru. vi) Mwanachama ana haki ya kuhisi salama na kuheshimiwa ndani ya Shirikisho na katika mawasiliano yake na wanachama wengine. vii)Mwanachama ana haki ya kutopata ubaguzi au kunyanyaswa kwa sababu ya jinsia, rangi, dini, au hali nyingine yoyote ya kibaguzi. viii)Mwanachama ana haki ya kupewa maelezo na ufafanuzi wa kanuni na taratibu za shirikisho na jinsi zinavyomhusu. ix) Mwanachama ana haki ya kushiriki katika mchakato wa maamuzi ya shirikisho, ikiwa ni pamoja na kuchangia mawazo na mapendekezo yake. Mwanachama ana haki ya kusikilizwa na kuheshimiwa maoni yake na wasimamizi au viongozi wa shirikisho. xi) Mwanachama ana haki ya kutopoteza uanachama wake au kupoteza haki zake bila sababu za haki na bila kupata nafasi ya kujitetea. MASHARTI YA MWANACHAMA: Ili ubakie kuwa mwanachama hai ni lazima uchangie kila msiba unapotokea kwa kiasi kilichoelekezwa. ii) Msiba wowote utakaotekea Tanzania yaani mwanachama wetu kufia huko basi kabla haujatangazwa itatakiwa wafanye uhakiki na wajiridhishe kuwa mwanachama huyo alikuwa ni hai. Uthibitisho wa kati ya hivi au zaidi unaweza kuhitajika, anuani yake uingereza (address), muda alioondoka (tiketi), National Health Service namba (NHS), National Insurance (NI) namba yake. iii) Iwapo mwanachama amepatwa na umauti akiwa nje ya Uingereza na alikuwa huko kwa shughuli zake kwa muda wa miezi kumi na mbili , basi mwanachama huyo atapoteza haki na faida ya kuchangiwa na Shirikisho hili. Isipokuwa: Kama itathibitika mwanachama huyo alikuwa nje ya nchi kwa kazi maalum na mkataba unaozidi mwaka mmoja na familia yake iko Uingereza na alikuwa anachangia misiba iliyopita bila kukosa. Kama ikithibitika mwanachama huyo alikuwa amepatwa na matatizo ya kuugua na mwanachama huyo itabidi aendelee kuwa mwanachama hai (active) kabla ya umauti haujamkuta. Kama kama itathibitika mwanachama huyo alikuwa ni mwanachama hai na alikuwa na familia pamoja na uraia wa kudumu wa Uingereza na alikuwa analipia misiba yote iliyopita bila kukosa. Kwa wanafunzi, waliokuja kutembea, waliokuja kikazi na wale wote wenye ukaazi wa muda mfupi, uanachama wao utakoma punde tu watakapotoka nje ya Uingereza baada ya kumaliza ile sababu iliyowanya wawepo nchini Uingereza. iv) Itakuwa ni marufuku kwa mwanachama yeyote kutuma matangazo au machapisho yasiyohusu Shirikisho bila idhini ya Uongozi. Na iwapo ikibainika mwanachama ametuma matangazo au machapisho yanayohusu siasa, biashara, dini, ukabila au ubaguzi wa aina yoyote kwenye majukwaa ya Shirikisho au Jumuiya basi atapewa onyo kali na akirudia atafungiwa mwezi mmoja, au abadi. Taratibu za matangazo zitawekwa na namna ya matangazo hayo kuweza kutangazwa kwa faida ya Shirikisho pale Uongozi utakapoamuwa na kama itaonekana inafaa au itahitajika kufanya hivyo. vi) Mwanachama ambae ameshindwa kulipa msiba uliopita ataondolewa uanachama wake. Isipokuwa kama itathibitika kuwa; Mwanachama huyo ametoa taarifa rasmi katika siku 7 tangu msiba huo ulipotangazwa kupitia barua pepe au meseji ya kawaida au whatsapp meseji na kuelezea sababu zake za msingi za kushindwa kutoa mchango wake wa rambirambi na sababu hizo ni lazima zikubaliwe na uongozi. Kama Mwanachama huyo sababu zake zitakubalika na Uongozi, bado atahitajika kulipa deni la msiba huo ambao hakuchangia pamoja na faini atayopewa na Uongozi iisiyozidi £10 ili aendelee kuwa mwanachama hai. vii)Mwanachama yeyote au familia iliyochangiwa bila kujali kifo ni cha mtoto au mtu mzima, wanatakiwa kubaki katika Shirikisho bila kujitoa. Na wakijitoa kabla ya muda huo basi itabidi warudishe walichochangiwa. Mwanachama au familia ambayo haijachangiwa atakuwa/itakuwa na haki ya kujitoa muda wowote bila kudai alichochangia/ ilichochangia. MAJUKUMU NA WAJIBU WA MWANACHAMA: Mwanachama atakuwa ana jukumu na wajibu wa kuisoma, kuitunza, kuheshimu, kuifuata na kuilinda katiba hii. ii) Mwanachama atakuwa na jukumu la kutekeleza maagizo na makubaliano yatakayofikiwa katika vikao kwa mujibu wa katiba hii. iii) Mwanachama ana jukumu la kutoa taarifa sahihi kwenye Shirikisho na kusahihisha taarifa hizo pale yatakapotokea mabadiliko. iv) Mwanachama atakuwa na jukumu la kuhakikisha mwanae kajisajili na shirikisho pale atakapofikisha umri wa miaka 18 na na kuanza kulipia mchango kamili pale atakapofikisha umri wa miaka 21. Kushiriki katika Mkutano Mkuu na Vikao vya Shirikisho kwa mujibu wa Katiba hii. vi) Mwanachama atakuwa na jukumu la kukamilisha rambirambi yake elekezwa ndani ya siku 7. FAIDA YA MWANACHAMA: Kupata mchango wa rambirambi wa kiasi cha £10,000 katika muda usiozidi siku 7 ii) Kuweza kujumuika, kujenga umoja na mshikamano, kufahamiana, kushirikiana na waTanzania wenzake waishio Uingereza. KUJITOA UANACHAMA: Mwanachama ana haki ya kujitoa kutoka Shirikisho kwa hiari yake. Ili kufanya hivyo, anapaswa kutoa taarifa rasmi kwa maandishi kwa Uongozi wa Shirikisho, akieleza nia yake ya kujitoa. Taarifa hii inapaswa kutumwa angalau siku 30 kabla ya tarehe anayotaka kujitoa rasmi. ii) Mwanachama atakayejitoa hana haki ya kudai marejesho ya michango yoyote aliyoitoa kwa Shirikisho wakati wa uanachama wake. iii) Mara tu mwanachama anapojitoa, atapoteza haki na faida zote zinazotokana na uanachama, ikiwa ni pamoja na haki ya kupokea huduma au msaada wowote kutoka Shirikisho. iv) Kama mwanachama aliyejitoa alikuwa amesajili familia yake kama wanufaika wa Shirikisho, kujitoa kwake hakutamaanisha familia yake pia inajitoa, isipokuwa kama wataamua kujitoa kwa hiari yao wenyewe au kama familia ilikuwa chini ya uanachama wake pekee. Mwanachama aliyejitoa anaweza kuomba kurejea uanachama wakati wowote, lakini ombi lake litapitiwa na Kamati Kuu na kufanyiwa uamuzi kwa mujibu wa katiba ya Shirikisho. vi) Mwanachama ambaye atashindwa kuchangia rambirambi msiba mmoja na akashindwa kutoa taarifa kwenye Shirikisho kwa zaidi ya siku 30 atakuwa amejiondoa mwenyewe kwa hiari. vii)Katika tukio la kifo kwa mwanachama. KUONDOLEWA UANACHAMA Mwanachama atapoteza uanachama wake iwapo atashindwa kulipa mchango wa rambirambi kwa tukio la msiba mara moja, isipokuwa endapo atatoa taarifa ya maandishi kwa Uongozi ndani ya siku 14 kutoka siku ya tukio la msiba, akieleza sababu za kushindwa kwake kulipa. ii) Haki ya Kusikilizwa iii) Mwanachama anayo haki ya kusikilizwa na Uongozi iwapo atatoa sababu za msingi zilizomzuia kulipa rambirambi kwa wakati. Uongozi utaweza kutumia busara zake katika kuamua kama mwanachama anaweza kurudi kwenye michango bila hatua zaidi au kuwekewa kipindi cha kusimamishwa. iv) Kutotekeleza Malipo ya Rambirambi Endapo mwanachama atashindwa kulipa mchango wa rambirambi bila kutoa sababu za msingi, uanachama wake utasimamishwa kwa kipindi cha siku 90, ambapo atapoteza haki na faida zote za Shirikisho. Baada ya kipindi hicho, mwanachama ataweza kurudishwa katika uanachama iwapo atatimiza masharti yanayohitajika na Shirikisho, ikiwemo malipo ya michango inayoendelea. vi) Udanganyifu katika Michango ya Rambirambi vii)Mwanachama atafukuzwa moja kwa moja kutoka Shirikisho iwapo atabainika kufanya udanganyifu katika: viii) Kutoa taarifa za uongo kuhusu malipo ya rambirambi, kwa mfano, kudai ametoa mchango bila kutuma fedha kwenye akaunti husika. Kusema ametolea idadi ya wanachama zaidi ya wale aliochangia kikweli. ix) Kulipia majina ya wanachama wa uongo (fake) au kutumia namba za usajili zisizo halali. Ubadhirifu wa Fedha za Shirikisho xi) Mwanachama atapoteza uanachama wake iwapo atagundulika kufanya ubadhirifu wa fedha za rambirambi au kutumia msiba kwa nia ya kujipatia kipato binafsi. Pesa iliyopatikana kwa njia ya udanganyifu italazimika kurudishwa kwa Shirikisho ndani ya siku 7. xii) 6. Kuondolewa Uanachama wa Kudumu xiii)Endapo mwanachama ataondolewa uanachama kwa sababu zilizothibitishwa za udanganyifu, ubadhirifu, au matumizi mabaya ya fedha za Shirikisho, atafukuzwa kwa muda wa kudumu. Mwanachama huyo hatakuwa na haki ya kudai kurejeshewa michango yoyote aliyoitoa kwa ajili ya misiba iliyopita. TARATIBU ZA KUONDOLEWA UANACHAMA: Mwanachama atakaeshindwa kuendana na taratibu kama ilivyo ainishwa na Katiba hii, atajadiliwa na kamati ya nidhamu na maaadili na kamati hii inaweza kumuondolea uanachama wake. ii) Mwanachama ataondolewa na theluthi mbili ya wajumbe wa kikao kinachomsikiliza. RUFAA DHIDI YA MAAMUZI YA KUONDOLEWA UANACHAMA: Mwanachama anayo haki ya kukata rufaa dhidi ya uamuzi kwenye Kamati ya Nidhamu na Maadili. ii) Na kama mwanachama akiona hajaridhika na maamuzi ya Uongozi basi anayo haki ya kukata rufaa dhidi ya uongozi kwa Katibu wa Kamati Kuu na kesi yake kusikiliwa na Kamati Kuu kwa maamuzi zaidi, hii itakuwa ndio hatua ya mwisho ya maamuzi. iii) Utaratibu huu pia utatumika katika maamuzi yanayohusiana na utovu wa nidhamu ndani ya Shirikisho kati ya mwanachama na mwanachama, kiongozi na mwanachama au kiongozi kwa kiongozi. iv) Wale wahusika watakaojadiliwa chini ya kifungu iii) hapo juu kama ni viongozi basi hawataruhusiwa kuwa ndani ya vikao hivyo vya rufaa. Mwanachama atakaye ondolewa kutokana na ibara hii atapoteza haki zake zote ikiwa ni pamoija na kutorojeshewa kiasi chochote cha fedha alizochanga kama rambirambi au katika shughuli nyoyote ya shirikisho. vi) Tangazo maalum litatolewa na Uongozi kuhusu kuondolewa kwa mwanachama huyu. KURUDISHA UANACHAMA: Mwanachama yeyote aliyepoteza uanachama wake anaweza kurudishiwa uanachama kwa kujaza upya fomu ya kujiunga na Shirikisho na kufuata vigezo na masharti yaliyowekwa kwa mujibu wa katiba hii. ii) Mwanachama aliyeondolewa uanachama wake kwa kufuata sura ya tatu, 4) J) ii) – v) mwanachama huyo hataruhusiwa tena kujiunga na Shirikisho na atapoteza uanachama wake kwa muda wa kudumu. iii) Shirikisho kupitia mkutano mkuu au kamati kuu baada ya kupata baraka za wanachama ndiyo watakuwa na maamuzi ya mwisho ya namna gani ya kurudisha haki za mwanachama katika ibara zilizotajwa hapo juu. iv) Uongozi hautakuwa na uamuzi wa kurudisha haki ya mwanachama bali kutekeleza maamuzi ya mkutano mkuu kama ilivyoamuliwa. MWANACHAMA KUTOKUWA NA MASLAHI BINAFSI: Hakuna mwanachama yeyote atapata maslahi yoyote kwenye mali au pesa ya Shirikisho, kupokea mapato, zawadi, pongezi ya pesa au maslahi ya mkataba wowote. ii) Mwanachama haruhusiwi kutumia fedha, au mali yeyote ya Shirikisho kwa manufaa yake binafsi. iii) Mwanachama hataruhusiwa kutumia simu, tovuti, social media platforms kutangaza matangazo yake binafsi. SURA YA NNE Sehemu ya Kwanza 1) MUUNDO WA SHIRIKISHO SHIRIKISHO LA JUMUIYA ZA WATANZANIA UINGEREZA Shirikisho linaundwa na Jumuiya mbalimbali za Watanzania nchini Uingereza na zinazotambulika na kuidhinishwa na Shirikisho hili. ii) Shirikisho la Jumuiya za Watanzania katika Falme za Uingereza litaendeshwa kwa mujibu wa Katiba hii, ikiwa ni Unincorporated Association chini ya sheria za England and Wales. iii) Shirikisho litasajiliwa katika mamlaka za mitaa (local authorities) kulingana na mahali yalipo makao maku yake. iv) Kadri linavyoendelea, linaweza kusajiliwa rasmi rasmi kama: Charitable Incorporated Organisation (CIO) - Shirika la hisani lenye hadhi ya kisheria, linaloendeshwa bila faida kwa mujibu wa sheria za Uingereza. Company Limited by Guarantee (CGL) - Kampuni isiyo ya faida ambapo maamuzi muhimu yanafanywa na wanachama wote. Ibara ndogo iv)) 1 na 2 (CIO) na (CLG) wanachama wote wanahusika kufanya maamuzi kupitia mikutano ya kila mwaka (AGMs), hakuna hisa wala wamiliki wachache. Kinga ya kisheria ipo kwa wanachama wote, kila mwanachama ana sauti katika taasisi. vi) Halina mwelekeo wa kisiasa au kidini; Linapinga aina zote za ubaguzi wa rangi, jinsia, kabila au hali ya kijamii Limeanzishwa kwa msingi wa taasisi zisizo za faida kifedha ili kuwakilisha na kukuza maslahi ya wanachama wake. Linafanya kazi kwa misingi ya uwazi, usawa, na demokrasia ili kuhakikisha maslahi ya wanachama wake yanalindwa na kuendelezwa. Linazingatia haki za binadamu na kuendeleza maadili ya mshikimano na ushirikiano miongoni mwa wanachama. Litaendesha shughuli zake kwa uwajibikaji na uadilifu kwa kuzingatia kuwa Shirikisho ni mali ya wanachama wote. MAJUKUMU NA MAMLAKA YA SHIRIKISHO Shirikisho lina mamlaka ya kuandaa, kurekebisha, na kusimamia katiba yake kulingana na sheria za nchi na mahitaji ya wanachama wake. ii) Kuwa na mamlaka ya kusajili wanachama na kuwawakilisha katika masuala mbalimbali ya kisheria, kijamii, na kiuchumi ndani na nje ya nchi. iii) Kutoa elimu, mafunzo, na ushauri kwa wanachama kuhusu masuala ya kisheria, kiuchumi, na kijamil. iv) Kuchangisha fedha kwa ajili ya shughuli zote za Shirikisho na kusimamia matumizi ya fedha hizo kwa uwazi na uadilifu. Kulinda na kutetea haki na maslahi ya wanachama wake, hasa katika masuala ya kisheria na haki za binadamu. vi) Kuandaa mikutano, warsha, na matukio mengine ya kujenga uwezo na kuimarisha umoja na mshikamano miongoni mwa wanachama. vii)Kuwa na mamlaka ya kuwasiliana na taasisi za serikali na zisizo za serikali kwa niaba ya wanachama, hasa katika kufuatilia masuala ya kisheria na haki za wanachama ili kuhakikisha haki za mwanachama zinatendeka bila kuvunja sheria. viii)Kusimamia na kutoa michango ya rambirambi kwa wanachama wakati wa misiba kulingana na taratibu zilizowekwa. ix) Shirikisho linaweza kukubali zawadi, msaada au mali binafsi kwa ajili ya kufanikisha malengo na manufaa ya Shirikisho bila masharti yoyote Shirikisho linaweza kufanya manunuzi, kukodisha, au kubadilisha mali au haki zinazohitajika kwa shughuli zake. xi) Kuandaa na kutoa ripoti za mara kwa mara kuhusu shughuli na maendeleo ya Shirikisho kwa wanachama na wadau wengine. xii)Kuwa na mamlaka ya kufanya maamuzi kuhusu kuingia na kutoka kwa wanachama, kulingana na vigezo vilivyowekwa katika katiba ya Shirikisho. xiii)Kutekeleza sera na maagizo yaliyopitishwa na wanachama kupitia mkutano mkuu au mkutano maalum au dharura. xiv)Kuwa na uwezo wa kuandaa mikutano, warsha, na matukio ya Shirikisho kwa njia ya ana kwa ana au kwa njia ya mtandao, ili kufikia wanachama katika maeneo mbalimbali. xv)Kuchukua hatua stahiki za kisheria dhidi ya mwanachama yeyote atakayejihusisha na ubadhilifu wa fedha au mali ya Shirikisho kwa manufaa binafsi. xvi)Kuhakikisha kwamba rambirambi zilizokusanywa zinakabidhiwa kwa mrithi halali (next of kin), na endapo kutatokea hali ya dharura isiyozuilika (force majeure), Shirikisho litakuwa na mamlaka ya kushirikiana na taasisi husika au familia pana ili kuhakikisha rambirambi hizo zinafikia walengwa stahiki. Viambatanishi vitahitajika ili kujiridhisha na wanachama watajulishwa ili kuwa na makubaliano ya pamoja. xvii) Shirikisho litawajibika kutunza taarifa za faragha za wanachama kwa mujibu wa sheria za GDPR, na kuhakikisha usalama wa taarifa hizo. Aidha, Shirikisho litahifadhi siri za mwanachama wakati wa uhai wake na hata baada ya kifo chake. 2) KAMATI KUU YA UTENDAJI (MUUNDO) Kutakuwa na Kamati Kuu ambayo ndiyo chombo cha uongozi ambacho kitaundwa na maafisa waliochaguliwa kama ifuatavyo: Mwenyekiti Katibu Mweka Hazina Wajumbe wa Kamati Kuu wawili (2) kutoka kila mkoa wa uwakilishi kulingarna na ukubwa na wingi wa wanachama, ambao wataingia kwa tiketi ya uwakilishi bila kupigiwa kura ndani ya Kamati Kuu. e) Wajumbe wawili (2) kutoka kila Kamati za Kudumu kama zilivyoanishwa kwenye katiba. 3) KAMATI KUU YA UTENDAJI (MAJUKUMU NA MADARAKA) Uongozi wa Kamati Kuu kwa kuzingatia katiba ya Shirikisho utafanikisha kazi kwa ufanisi kwa maslahi ya wanachama bila kuvunja taratibu na kanuni zilizowekwa. Majukumu ya Kamati Kuu ni pamoja na: Kuchukua hatua yoyote inayoonekana kuwa sahihi kwa lengo la kutekeleza malengo makuu na shughuli zilizowekwa. Kujishughulisha na malengo mengine ambayo yanaweza kuibuka mbali na yale yaliyotajwa hapo awali. Kukuza na kuendeleza maslahi ya wanachama, ikiwa ni pamoja na kufungua na kusimamia akaunti za benki na kuwa na wigo mpana wa kiutendaji. Kushirikisha wanachma na kupokea ushauri ili kudumisha ufanisi na kuhakikisha uwazi zaidi, demokrasi na usawa. Kushirikiana na mashirika mengine ya sekta hiari, sekta binafsi, na idara na mashirika ya Serikali ya Uingereza kwa lengo la kuendeleza jamii ya Watanzania waishio Uingereza. Kufanya jambo lolote ambalo linaweza kuwa la haraka au lenye kufaa katika kuendeleza malengo ya Shirikisho bila kuvunja katiba. Kuteua au kuchagua kwa kura mwanachama yeyote kuwa kiongozi au mjumbe wa Kamati za Kudumu au za muda za Shirikisho bila ubaguzi wa aina yoyote, kwa mujibu wa Katiba, na kwa kuzingatia sifa stahiki zinazohitajika kwa nafasi husika. 4) MKAGUZI WA HESABU Kamati Kuu itamteua mkaguzi wa hesabu ambaye atakuwa na sifa mojawapo kati ya hizi zifuatazo: Awe mkaguzi aliyeidhinishwa na Bodi ya Wakaguzi hapa Uingereza au nchi yoyote inayotambua taaluma hiyo. Awe mkaguzi aliyeko katika Jumuiya ya Wakaguzi. Awe mkaguzi ambaye aliwahi kuwa mwanachama wa Jumuiya ya Wakaguzi. Mkaguzi atakuwa na uhuru kamili wa kufikia vitabu vya hesabu vya Shirikisho la Jumuiya za Watanzania Uingereza na ataruhusiwa kukagua taarifa ya fedha ya mwaka mzima. Ili kuhakikisha uwazi na ukweli wa taarifa za kifedha za Shirikisho, mkaguzi hataruhusiwa kuwa mjumbe wa Kamati Kuu katika mwaka wa fedha ambao yeye ni mkaguzi. Mkaguzi haruhusiwi kuwa ofisa wa ofisi yoyote au kuwa na uhusiano wowote wa kibinafsi na ofisa yeyote wa Shirikisho. Pia, mkaguzi hataingiliwa na mtu yeyote anayesimamia masuala ya kifedha ya kila siku ndani ya Shirikisho. Ukaguzi utafanywa mara kwa mara ndani ya kipindi kisichozidi miezi kumi na mbili. Mabadiliko ya Mkaguzi: Taarifa ya hitaji la kubadilisha mkaguzi lazima ifike kwenye Kamati Kuu Tendaji na Katibu aweze kuwajulisha wanachamaangalau siku 30 kabla ya mkutano mkuu wa kila mwaka. Katibu atamtumia mkaguzi aliyepo hati ya mabadiliko hayo angalau siku 7 kabla ya mkutano mkuu wa kila mwaka. 5) MWAKA WA FEDHA Mwaka wa fedha wa Shirikisho la Jumuiya za Watanzania Uingereza utaisha tarehe 31 Desemba kila mwaka. Baada ya mwaka wa fedha kumalizika, taarifa ya fedha iliyokaguliwa na mkaguzi huru itawasilishwa kwa wanachama wote katika mkutano mkuu wa mwaka unaofuatia au kwenye mitandao ya kijamii inayomilikiwa na Shirikisho. Hii inasaidia kuhakikisha uwazi na uwajibikaji katika usimamizi wa fedha za Shirikisho. SURA YA NNE Sehemu ya Pili; 6) KAMATI ZA KUDUMU Kamati ya Kuu Tendaji ya Shirikishio itashirikiana na timu ya Kamati za Kudumu, Kamati za Muda na itapokea ushauri kutoka kwa wanachama inakapohitajika ili kufanikisha malengo ya Shirikisho. Kamati hizi zitapewa sera na kanuni kwa ajili ya: Kuwa sehemu ya mpango mkakati, kusaidia ufanisi, na kuhakikisha masuala yote muhimu yanahakikiwa. Pia, zitafanya kazi kama daraja kati ya wanachama na Kamati Kuu . II. Wajumbe wa kamati watachaguliwa au kuteuliwa bila ubaguzi, kwa kuzingatia utaalamu na ujuzi wao, huku usawa wa kijinsia ukizingatiwa inapohitajika. III. Wanachama watakaojihusisha na kazi za kamati yoyote ndani ya Shirikisho watasaini form za maadili. VI. Mkandarasi yeyote, awe wa ujenzi wa mfumo wa IT na tovuti, awe mwanachama au la, atasaini mkataba na Kamati ya Sheria na Katiba kwa niaba ya Shirikisho. Mkataba huo utalenga kuhakikisha kuwa taarifa za faragha za wanachama zinalindwa na haziharibiwi. ORODHA YA KAMATI ZA KUDUMU ( Standing Committees): Kamati za Kudumu na majukumu zimeoanishwa kama ifuatavyo; 1) Kamati ya Mawasiliano na Mahusiano. (Communications and Relatios) 2) Kamati ya Tehama na Mitandao ya Kijamii. (IT and Networks Committee) 3) Kamati ya Maendeleo ya Vijana na Vipaji (Youth and Talent Development Committee) 4) Kamati ya Sheria na Katiba ( Law and Constitution Committee) 5) Kamati ya Fedha ( Finance Committee) Kamati ya Mawasiliano na Mahusiano: Kusimamia na kuratibu mawasiliano ya ndani ya Shirikisho. Kujenga na kudumisha mahusiano mazuri na wadau wa ndani wanachama, kamati za Shirikisho na kuwasaidia wanachama pale wanapohitaji taarifa au ufananuzi. Kuandaa na kusambaza taarifa kwa wanachama na umma kupitia mitandao ya kijamii, tovuti, na machapisho mengine. Kamati ya Tehama na Mitandao: Kusimamia mifumo ya teknolojia ya habari na mawasiliano (Tehama) ndani ya shirikisho. Kuhakikisha kuwa mtandao na mifumo ya teknolojia ya Shirikisho ipo salama na inafanya kazi ipasavyo. Kutoa msaada wa kiteknolojia kwa wanachama. Kamati ya Maendeleo ya Vijana na Vipaji (Youth and Talent Development) Kuwa mabalozi wa kutoa ushauri nasaha na msaada kwa wenzao ambao wanakabiliana na changamoto za kimaisha, kielimu, au kijamii. Kuwa sehemu ya kampeni za kuhamasisha jamii kuhusu masuala muhimu kama elimu, mila na desturi , kuondokana na majanga, haki za binadamu, na ushirikishwaji wa kijamii. - Kushiriki katika kupanga na kutekeleza shughuli za Shirikisho, kama vile mikutano, semina, warsha, kutoa huduma za mtandao kwa yeyote mwenye uhitaji ndani ya Shirikisho kama vile kujaza form, kufanya malipo na msaada wa aina yeyote kwa manufaa Shirikisho. - Kuwa mfano wa kuigwa kwa kuwahamasisha wanajamii wengine kujiunga na Shirikisho na kuchangia matatizo mbalimbali yanayokumba jamii na kudumisha mshikamano. Kamati ya Sheria na Katiba: Kuhakikisha Shirikisho linafuata sheria na kanuni zote zinazotumika. Kusimamia na kupitia katiba ya Shirikisho na kutoa mapendekezo ya mabadiliko inapohitajika. Kutoa ushauri wa kisheria kwa Shirikisho na wanachama wake na kushughulikia masuala ya mikataba, kupokea taarifa zinazohusu zinazohusu migogoro na kuziwasilisha kwenye Shirikisho na kuzipeleka kwenye kamati ya Nidhamu na Maadili kwa utatuzi. Kamati ya Fedha: Kusimamia na kuandaa bajeti ya Shirikisho na kuhakikisha matumizi yanazingatia bajeti hiyo. Kukusanya na kudhibiti michango ya Shirikisho, ikiwa ni pamoja na rambirambi za wanachama na michango mingine. Kuhakikisha kuwa vitabu vya hesabu vimekaguliwa na vinakidhi viwango vya kisheria vya uhasibu. Kamati hizi zinawajibika kwa kuimarisha utendaji na utawala bora wa Shirikisho kwa kusimamia maeneo husika kulingana na malengo na sera za Shirikisho. KAMATI YA MUDA (Ad hoc Committe): KAMATI YA MAADILI NA NIDHAMU; Wajumbe wa Kamati ya Maaduli na Nidhamu watateuliwa pale tu ambapo kuna tukio au suala maalum la maadili na nidhamu. Wajumbe hawa kutoka kila jimbo watabadilishwa mara kwa mara ili kuepuka mgongano wa maslahi na kuhakikisha usawa, uwazi katika kusuluhisha, kutatua migogoro, kushughulikia maadili na nidhamu kwa faida ya Shirikisho na kuzingatia sheria za taarifa za faragha. II. KAMATI YA USHAURI; Wajumbe wa Kamati ya Ushauri watatoa ushauri kuhusu maswala ya kimkakati na kiutendaji pale watakapohitajika, hawana mamlaka ya kufanya maamuzi bali kutoa ushauri, kutathmini hatari na kutoa mapendekezo ya maendeleo, huku wakizingatia uwazi na uwajibikaji. SURA YA TANO 7). MKUTANO MKUU Mkutano Mkuu wa mwaka utafanyika mara moja kwa mwaka kwa njia ya mtandao au ana kwa ana, kulingana na uamuzi wa wanachama wa Shirikisho, ili kuhakikisha ushiriki wa kila mmoja unarahisishwa. Mwenyekiti ataongoza Mkutano Mkuu wa mwaka kwa mujibu wa Sheria za Katiba. Hata hivyo, endapo Mwenyekiti hatoweza kuongoza mkutano huo, anaweza kuteua mwanachama mwingine kuongoza mkutano, au wanachama wanaweza kumchagua mtu mwingine kuongoza mkutano kwa mujibu wa Katiba ya Shirikisho. Katibu atatoa notisi ya si chini ya siku thelathini (30) kwa wanachama wote, ikiambatanishwa na mahali, muda, na tarehe ya Mkutano Mkuu wa mwaka ili kuwezesha maandalizi ya mkutano huo. 8). MIKUTANO YA KAMATI KUU YA UTENDAJI Mikutano ya Kamati Kuu ya Utendaji itafanyika mara mbili kwa mwaka, na itafanyika nchini Uingereza au sehemu nyingine yoyote kama ilivyopangwa na Kamati Kuu ya Utendaji baada ya kushauriana na wanachama kupitia wawakilishi. Mikutano ya Kamati Kuu ya Utendaji inaweza kufanyika ana kwa ana au kwa njia ya mtandao. Mwenyekiti ataongoza mikutano hii kwa mujibu wa Sheria za Katiba. Hata hivyo, endapo Mwenyekiti hatoweza kuongoza mkutano, anaweza kuteua mwanachama mwingine kuongoza, au wanachama wanaweza kumchagua mtu mwingine kuongoza mkutano huo kwa mujibu wa Katiba ya Shirikisho. Kamati Kuu ya Utendaji inaweza kuitisha mikutano ya ziada wakati wowote inapohitajika, kwa sababu maalum au hali ya dharura, na mikutano hii itaongozwa kwa utaratibu uliotajwa hapo juu. Mwenyekiti anaweza kuitisha mkutano wa dharura wa Kamati Kuu ya Utendaji au mkutano wa pamoja na wanachama wote endapo kuna hali ya dharura inayohitaji kushughulikiwa mara moja. Katibu atatoa notisi ya si chini ya siku thelathini (30) kwa mikutano yote ya Kamati Kuu ya Utendaji, ikiambatanishwa na mahali, muda, na tarehe ya mkutano. 9). MKUTANO WA DHARURA. Mkutano wa Dharura unaweza kuitishwa na Kamati Kuu ya Utendaji au kwa ombi la wawakilishi 15 wa Kamati Kuu ya Utendaji ili kujadili masuala ya dharura ambayo hayawezi kusubiri Mkutano Mkuu wa Kawaida. Katibu atatoa taarifa kwa wawakilishi na maafisa wote angalau siku 30 kabla ya mkutano, akiwajulisha ajenda ya mkutano na masuala yatakayojadiliwa. Maamuzi yoyote yatakayofikiwa kwenye Mkutano wa Dharura yatatangazwa mara moja kwa wanachama baada ya mkutano. 10). TARATIBU ZA MIKUTANO Mkutano hautaanza au kujadili ajenda yoyote bila kufikia akidi (quorum) ya theluthi mbili ya wajumbe wa mkutano husika au wanachama wa Mkutano Mkuu wa Mwaka. Ikiwa quorum haitapatikana ndani ya dakika 60 baada ya muda uliopangwa, mkutano utaahirishwa hadi tarehe nyingine itakayokubaliwa. Mwenyekiti ataongoza Mkutano Mkuu wa Mwaka na mikutano ya Kamati Kuu ya Utendaji. Endapo mwenyekiti hatakuwepo, atateuliwa mjumbe mwingine kuongoza. Iwapo kura zitaisha kwa idadi sawa, Mwenyekiti atatoa kura ya maamuzi (casting vote). Kura zote zitapigwa wazi, lakini zinaweza kufanywa kwa siri kwa maamuzi ya mkutano, kwa kutumia karatasi za kura au mifumo ya kidijitali. Uamuzi wowote utakaoidhinishwa na (3/4 ) theluthi tatu ya wanachama au wajumbe waliopo na kupiga kura utakuwa uamuzi rasmi wa Shirikisho na baadaye kuridhiwa na wanachama wote. Katibu atahakikisha kumbukumbu sahihi za mkutano zinachukuliwa na kusambazwa kwa wanachama ndani ya muda unaokubalika. SURA YA SITA 11). MABADILIKO YA KATIBA Katiba hii inaweza kubadilishwa kwa kupitishwa na theluthi tatu (3/4) ya wanachama wa Shirikisho, baada ya mapendekezo kuwasilishwa rasmi kwenye Mkutano Mkuu wa mwaka au Mkutano Mkuu Maalum, kwa kutoa taarifa ya angalau siku 60 kabla ya mkutano. Mabadiliko yatatekelezwa baada ya kuridhiwa na kusainiwa na Kamati ya Katiba na Sheria, na kuidhinishwa rasmi na wanachama. Mabadiliko ya katiba lazima yaendane na sheria za Uingereza na yasivunje haki za binadamu. Kila mwanachama ana haki ya kutoa maoni na mapendekezo kuhusu mabadiliko, ambayo yatapitiwa na Mkutano Mkuu baada ya kupigiwa kura na wanachama. Mgogoro kuhusu tafsiri au utekelezaji wa mabadiliko utaamuliwa na Kamati ya Katiba na Sheria, kwa kuzingatia sheria za katiba za Uingereza. Mabadiliko ya katiba yatatangazwa rasmi kwa wanachama wote ndani ya siku baada ya kuridhiwa, na nakala za mabadiliko hayo zitasambazwa kwa wanachama. SURA YA SABA 12). SERA Kabla ya sera yoyote kuanzishwa, wajumbe na wanachama wote lazima wajulishwe ili kuhakikisha uwazi na ushirikishwaji. Wanachama watapewa nafasi ya kutoa maoni, na maamuzi ya wengi yatakuwa rasmi baada ya kuchambuliwa na Kamati ya Sheria na Katiba. Ikiwa kuwafikia wanachama wote ni ngumu, mawasiliano yatatumwa kupitia barua pepe, WhatsApp, Telegram, au njia nyingine za haraka. Kila uamuzi wa sera utaandikwa na kuhifadhiwa kwenye tovuti ya Shirikisho kwa ukaguzi wa wanachama. Kabla ya sera mpya kuanzishwa, Kamati ya Sheria na Katiba itatoa ushauri wa kisheria ili kuhakikisha inafuata katiba na sheria za nchi. Kamati Kuu Tendaji na Kamati ya Sheria na Katiba zitawajibika kufuatilia utekelezaji wa sera, na ripoti zitatolewa mara kwa mara kwa wanachama. SURA YA NANE 13). HATI MILIKI Shirikisho litahakikisha ulinzi wa haki za hati miliki kwa mujibu wa sheria za Uingereza, ikiwa ni pamoja na hakimiliki, alama za biashara, na patent. Shirikisho litatekeleza haki za hati miliki na kushughulikia migogoro inayohusiana nayo, bila mwanachama mmoja mmoja kuwa na haki au udhibiti wa pekee. Mali zote za hati miliki zitamilikiwa na Shirikisho kama mali za pamoja za wanachama wake, bila mtu mmoja mmoja kuwa na haki za kipekee. Taratibu za Uingereza zitafuatwa kwa maombi na usimamizi wa hati miliki. “Copyright, Designs and Patents Act 1988” na “Trade Marks Act 1994” zitatumika. 14). MALI ZA KUHAMISHIKA Simu, akaunti za barua pepe, akaunti za bank, mifumo ya IT na tovuti, akaunti za mitandao ya kijamii, na Telegram zinazotumiwa na Shirikisho ni mali za Shirikisho na zinaweza kuhamishwa kwa viongozi (maafisa wapya) wapya. Taarifa za faragha za wanachama hazitachukuliwa kama mali ya Shirikisho. Zitatumika tu kwa ridhaa ya wanachama kwa mujibu wa sheria za ulinzi wa faragha. Mwanachama anapoondoka Shirikisho, ana haki ya kuomba taarifa zake binafsi zifutwe kutoka kwenye kumbukumbu za Shirikisho, isipokuwa zile zinazohitajika kisheria au kwa kumbukumbu muhimu za kihistoria. 