HOTUBA YA JUBILEI IRINGA   TAREHE 10 SEPTEMBA 2023   


   Leo  ni  siku  ya  pekee  sana  kwa  Kanisa  Katoliki  Tanzania  na  hususan  Jimbo  la  Iringa,  ambapo  tumejaliwa  kushiriki  matukio  mawili  makubwa  na  muhimu.  Kwanza,  kumbukumbu  ya  miaka  125  tangu  tulipopokea  imani  ya  Kikristu  katika  jimbo  letu  mwaka  1898  na  Pili,  kumbukumbu  ya  miaka  50  tangu  Mhashamu  Baba  Askofu  Tarcisius  Ngalalekumtwa  alipopewa  daraja  takatifu  la  upadre.  Kwa  sababu  hiyo  naomba  tuungane  kumshukuru  Mungu  kwa  makofi,  vigelegele,  vifijo  na  nderemo.  Wahashamu  Maaskofu,  Mapadre,  Watawa  na  Wageni  Waalikwa;  Naomba  kuleta  kwako  Mhashamu  Baba  Askofu  Ngalalekumtwa  na  Kanisa  zima,  salamu  za  pongezi  kutoka  kwa  Mheshimiwa  Dkt.  Samia  Suluhu  Hassan,  Rais  wa  Jamhuri  ya  Muungano  wa  Tanzania  kwa  jubilei  hii  ya  miaka  125  ya  Ukristu  Jimboni  Iringa  na  miaka  50  ya  ukuhani  wako.  Mhashamu  Baba  Askofu,  Mheshimiwa  Rais  anakuombea  afya  njema,  utumishi  mwema  na  maisha  marefu.  Aidha,  anakusihi  wewe  na  wakleri  wote  kuendelea  kuliombea  Taifa  letu  na  kuwaongoza  waamini  kudumisha  samani  na  umoja.  Aidha,  amesisitiza  kwamba  sisi  sote  yatupasa  tujifunze  kutoka  kwako  Baba  Askofu,  uvumilivu,  unyenyekevu,  kuchukuliana,  kujitoa  sadaka  kwa  ajili  ya  wengine  na  kutekeleza  vema  wajibu  wetu  kwa  Mungu  na  Taifa.  Wahashamu  Maaskofu,  Mapadre,  Watawa  na  Wageni  Waalikwa;  Kwa  namna  ya  pekee  napenda  tuungane  pamoja  kumshukuru  Mwenyezi  Mungu  kwa  baraka  na  neema  alizomjalia  mtumishi  wake  Mhashamu  Baba  Askofu  Tarcisius  Ngalalekumtwa.  Hakika,  neno  la  Mungu  limekuwa  ndiyo  taa  yake  katika  miaka  yote  50  ya  ukuhani  wake.  Kwa  kupitia  kwake,  sisi  wana  Iringa  tumepokea  neema  na  baraka  hizo  ambazo  Mhashamu  Baba  Askofu  ametushirikisha  kwa  njia  ya  mafundisho  na  maombezi  yake,  kama  tusomavyo  katika  kitabu  cha  2  Nyakati  30:27  kwamba  “Ndipo  wakasimama  makuhani  Walawi,  wakawabariki  watu;  ikasikiwa  sauti  yao,  sala  yao  ikafika  hata  makao  yake  matakatifu,  yaani  mbinguni.”  Wahashamu  Maaskofu,  Mapadre,  Watawa  na  Wageni  Waalikwa;  Mtume  Paulo  katika  waraka  wake  wa  pili  kwa  Wakorintho  (2  Wakorintho  11:23-  28)  anauelezea  utumishi  katika  Kanisa  kuwa  ni  zaidi  katika  taabu,  vifungo,  mapigo,  hatari,  masumbufu  ya  kukesha  na  kufunga  mara  nyingi.  Ni  wazi  nawe  Mhashamu  Baba  Askofu  Ngalalekumtwa  umepitia  taabu  na  vikwazo  vingi  katika  kipindi  hiki  cha  miaka  50  ya  upadre  wako.  Hivyo,  kanisa  zima  tuna  kila  sababu  ya  kumshukuru  Mungu  aliyekuwezesha  kuubeba  msalaba  wako  na  tunakupongeza  kwa  dhati  kwa  kuifikia  siku  hii.  Napenda  kutumia  fursa  hii  kuwahimiza  Waamini  wenzangu  kusali  na  kuwaombea  makuhani  na  watawa  wetu  ambao  Mwenyezi  Mungu  amewatuma  kwetu  ili  kutuongoza  katika  njia  itupelekayo  mbinguni  ili  kufikia  lile  kusudio  la  Mungu  la  kutuumba,  kwamba  tumjue,  tumpende,  tumtumikie  na  mwisho  tufike  kwake  juu  mbinguni,  anakowashibisha  watakatifu  kwa  uzuri  wa  sura  yake.  Aidha,  tunawajibika  pia  kuombea  miito  mitakatifu  ili  Mwenyezi  Mungu  apeleke  watenda  kazi  wengi  zaidi  shambani  mwake.  Maana  tunatambua  kwamba  Baba  Askofu  Tarcisius  na  Makuhani  wa  umri  wake,  vichwa  vinazidi  kuwa  vyeupe  na  idadi  ya  waamini  inaongezeka.  Wahashamu  Maaskofu,  Mapadre,  Watawa  na  Wageni  Waalikwa;  Napenda  pia  kutumia  nafasi  hii  kumshukuru  Mwenyezi  Mungu  kwa  kumbukumbu  hii  muhimu  ya  miaka  125  tangu  mbegu  ya  ukristu  ilipopandwa  na  Wamisionari  hapa  kwetu  Iringa.  Nawaomba  muungane  nami  kuwashukuru  na  kuwapongeza  Wamisionari  Wabenediktini  (Benedictine  Fathers  and  Sisters)  ambao  natumaini  wawakilishi  wao  tunao  hapa  siku  ya  leo,  kwa  kazi  ya  uinjilishaji  waliyoianzisha  katika  jimbo  la  Iringa  tena  katika  mazingira  magumu.  Historia  inaonesha  kuwa  kazi  ya  uinjilishaji  iliyofanywa  na  Wamisionari  wa  kwanza  haikuwa  rahisi,  kwani  ilizongwa  na  vikwazo  vingi  vikiwemo  kukataliwa,  kuuawa  na  kuteseka  kwa  magonjwa.  Nawapongeza  kwa  uvumilivu  na  kujitolea  maisha  yao  huku  wakisukumwa  na  upendo  wa  Mungu,  kuhakikisha  huduma  za  kiroho  na  kijamii  zinawafikia  wana  Iringa.  Tunafurahi  kuona  kuwa  licha  ya  changamoto  na  makwazo  mengi  yaliyowasibu,  Kanisa  limezidi  kustawi  na  kushamiri.  Leo  tunapoadhimisha  na  kumshukuru  Mungu  kwa  miaka  125  ya  uinjilishaji,  tunamshukuru  pia  kwa  ajili  ya  sadaka,  machozi,  jasho  na  maisha  ya  watu  wote  waliojitolea  na  wanaoendelea  kujitolea  kuhakikisha  kazi  ya  uinjilishaji  inaendelea  jimboni  Iringa.  Tumshangilie  Mungu  wetu.  Napenda  kuwahakikishia  waamini  wa  Jimbo  Katoliki  la  Iringa  na  Watanzania  wote  kuwa  Serikali  inatambua  na  kuthamini  mchango  mkubwa  wa  Kanisa  Katoliki  katika  kumwinua  na  kumstawisha  mwanadamu  kiroho  na  kimwili.  Katika  miaka  125  ya  uinjilishaji,  Kanisa  Katoliki  katika  Jimbo  la  Iringa  limekuwa  likishughulikia  ustawi  wa  jamii  kwa  kuwa  ni  jukumu  la  Kanisa  kumkomboa  mwanadamu  dhidi  ya  dhambi  na  taabu  zinazomsonga  kimaisha.  Serikali  inathamini  sana  mchango  mkubwa  wa  Kanisa  Katoliki  katika  kuimarisha  upatikanaji  wa  huduma  mbalimbali  za  jamii  hususan  afya  na  elimu.  Mathalan,  kwa  kupitia  shule  maarufu  ya  Tosamaganga,  Seminari  ya  Mafinga  na  Seminari  ya  Konsolata  tumeweza  kupata  wataalam  na  viongozi  wengi  ndani  na  nje  ya  Serikali.  Baadhi  ya  washauri  wangu  (Madaktari  wawili  na  Mwandishi  wa  hotuba)  ambao  ni  ninao  hapa  wamepitia  katika  shule  hizi.  Aidha,  kwa  kupitia  hospitali,  zahanati  na  vituo  vya  afya  vilivyokuwa  vinamilikiwa  au  vinavyomilikiwa  na  Kanisa  Katoliki  wananchi  wengi  wanapata  huduma  muhimu  za  afya.  Kwa  niaba  ya  Mheshimiwa  Rais,  na  Serikali  yake  ninapongeza  kwa  dhati  ushirikiano  mzuri  uliopo  kati  ya  taasisi  za  dini  na  Serikali  na  ninawahakikishia  kuwa,  Serikali  itaendelea  kushirikiana  na  madhehebu  yote  ya  dini  nchini  katika  kuwaletea  watanzania  maendeleo  na  kudumisha  haki  na  amani  katika  Taifa.  Wahashamu  Maaskofu,  Mapadre,  Watawa  na  Wageni  Waalikwa;  Ni  dhahiri  kwamba,  mazingira  yaliyokuwepo  mwaka  1898  wakati  wamisionari  wa  kwanza  walipofika  hapa  Iringa  ni  tofauti  na  mazingira  yaliyopo  sasa  kwa  kiasi  kikubwa.  Katika  misa  hii  ya  shukrani  kwa  Mwenyezi  Mungu  kwa  miaka  125  ya  uinjilishaji  jimboni  Iringa  na  miaka  50  ya  Upadre  wa  Mhashamu  Baba  Askofu  Tarcisius  Ngalalekumtwa,  ninawiwa  kuwashirikisha  kidogo  tafakari  yangu  juu  ya  “changamoto  na  fursa  za  uinjilishaji  katika  zama  hizi  za  maendeleo  ya  haraka  ya  sayansi  na  teknolojia  ya  habari  na  mawasiliano”  kama  ifuatavyo:  Kwanza,  ni  kuenea  kwa  kasi  kwa  mafundisho  potofu  na  imani  kali  za  kidini.  Tunashuhudia  hivi  sasa  wimbi  la  mafundisho  yasiyoendana  na  neno  la  Mungu  tulilopokea  awali  kutoka  kwa  wamisionari.  Kutokana  na  mafundisho  hayo,  baadhi  ya  waamini  sasa  wanategemea  miujiza  zaidi  ili  kupata  maendeleo  badala  ya  kufanya  kazi  kwa  bidii.  Wakati  Serikali  inasisitiza  watu  kufanya  kazi,  baadhi  ya  viongozi  wa  dini  wamekuwa  wakiwaelekeza  waamini  wao  kuomba  na  kusubiri  miujiza  ili  wapate  mali  bila  kufanya  kazi  stahiki.  Vilevile,  kumekuwepo  na  wimbi  kubwa  la  kuenea  kwa  misimamo  mikali  ya  kidini  inayosababisha  watu  kujitoa  muhanga  na  kupoteza  maisha  yao.  Hapa  kwetu  pia  wapo  ‘wahubiri  wa  miujiza’  ambao  wanajilimbikizia  mali  binafsi  kutokana  na  sadaka  za  wananchi  wanyonge  wenye  shida  au  matatizo  mbalimbali  kama  magonjwa,  migogoro  katika  ndoa,  kukosa  Watoto/ajira,  umasikini  n.k.  na  wahanga  wengi  wa  mafundisho/mahubiri  hayo  ni  akina  mama.  Aidha,  wamekuwepo  wahubiri  ambao  kwa  uwazi  na  bila  kificho  wamekuwa  wakishabikia  matendo  maovu  kama  ya  ushoga  na  usagaji.  Vilevile,  bila  shaka  mlisikia,  hivi  karibuni,  kuhusu  kiongozi  wa  kidini  katika  nchi  jirani  aliyewashawishi  waamini  wake  kufunga  hadi  kufa  ili  wakamuone  Mungu  upesi!  Mojawapo  ya  sababu  za  kuenea  kwa  kasi  kwa  mafundisho  hayo,  ni  matumizi  potofu  ya  teknolojia  ya  habari  na  mawasiliano.  Ninawaomba  sana  viongozi  wangu  wa  dini  kutumia  fursa  ya  teknolojia  ya  habari  na  mawasiliano  kukemea  mafundisho  potofu  na  kufanya  uinjilishaji  wa  neno  la  Mungu  la  kweli.  Endeleeni  kuwahimiza  waamini  kufanya  kazi  kwa  bidii  huku  wakimuomba  Mungu  abariki  kazi  za  mikono  yao  na  akili  zao.  Pili,  ni  kasi  kubwa  ya  mmomonyoko  wa  maadili  katika  jamii  yetu.  Mmomonyoko  huu  unashuhudiwa  miongoni  mwetu  wazazi/walezi  na  hata  kwa  vijana  na  watoto  wetu.  Kwa  bahati  mbaya  jamii  yetu  na  hususan  vijana  wanadhani  kwamba  kuwa  wa  kisasa  ni  kuiga  wanachokiona  kwenye  mitandao  ambacho  kinafanywa  na  vijana  wa  nchi  za  magharibi  bila  kujali  utofauti  wa  mila  na  tamaduni  zetu.  Siku  hizi,  tunashuhudia  kuongezeka  kwa  mauaji  ya  kikatili,  kuzuka  kwa  vikundi  vya  vijana  vya  uhalifu  kama  Panya  road,  biashara  ya  madawa  ya  kulevya,  unyanyasaji  wa  kijinsia  na  ukatili  dhidi  ya  watoto  na  wanawake,  ongezeko  la  familia  za  mzazi  mmoja,  ongezeko  la  watoto  waliozaliwa  nje  ya  ndoa,  migogoro  ya  ndoa,  ongezeko  la  talaka,  migogoro  ya  mirathi,  vitendo  vya  ushoga  na  ulawiti  n.k.  Kwa  maoni  yangu  tunapoadhimisha  na  kumshukuru  Mungu  kwa  miaka  125  ya  uinjilishaji  jimboni  Iringa,  Kanisa  na  madhehebu  mengine  yana  jukumu  kubwa  la  kuendelea  kufundisha  maadili  mema  katika  jamii  kwa  nguvu  na  maarifa  zaidi,  tena  bila  kuchoka,  la  sivyo  Taifa  letu  litaangamia.  Nasi  wazazi  na  walezi  tunalo  jukumu  kubwa  na  la  msingi  la  kuwalea  watoto  na  vijana  katika  maadili  mema.  Akina  baba  tusiwaachie  akina  mama  peke  yao  jukumu  la  kulea  Watoto.  Tukumbuke  kuwa  katika  waraka  wa  Mtume  Paulo  kwa  Waefeso  (Waefeso  6:4)  tunafundishwa  kwamba  “Nanyi,  akina  baba,  msiwachokoze  watoto  wenu;  bali  waleeni  katika  adabu  na  maonyo  ya  Bwana”.  Natoa  rai  kwa  waamini  wote  wa  imani  mbalimbali  za  kidini  kuwa  kielelezo  kwa  kuishi  maisha  yanayoendana  na  mafundisho  ya  imani  zetu.  Tatu,  Serikali  inatambua  na  kuthamini  mchango  wa  Kanisa  na  taasisi  nyingine  za  kidini  katika  kuwahudumia  watu  wenye  mahitaji  maalum.  Naendelea  kulisihi  kanisa  zima  kuendelea  kuwasaidia  wahitaji  katika  jamii  hususan  watoto  yatima,  watu  wenye  ulemavu,  masikini,  wajane,  wafungwa  na  wenye  shida  mbalimbali.  Vilevile,  natoa  rai  kwa  waamini  wa  dini  zote  kujenga  tabia  ya  kusaidia  watu  wenye  uhitaji  katika  jamii  na  kuepuka  kujilimbikizia  mali  isivyo  halali.  Tupo  ambao  Mungu  ametubariki  na  mali/uwezo  zaidi  lakini  hatutimizi  wajibu  wetu  wa  kuwasaidia  wahitaji  na  hata  wazazi  wetu!  Katika  Maandiko  Matakatifu,  Nabii  Isaya  anatuasa  kuwa  “Jifunzeni  kutenda  mema;  takeni  hukumu  na  haki;  wasaidieni  walioonewa;  mpatieni  yatima  haki  yake;  mteteeni  mjane.”  (Isaya  1:17).  Wamisionari  waliotuletea  imani  hii,  hawakuhubiri  neno  la  Mungu  tu  bali  walijitolea  pia  kuhakikisha  jamii  yetu  inapata  huduma  mbalimbali  za  jamii