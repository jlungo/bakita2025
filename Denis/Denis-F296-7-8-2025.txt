 CHUO  KIKUU  CHA  DODOMA  NENO  FUPI  KUTOKA  KWA  MKUU  WA  CHUO  MHESHIMIWA  BALOZI  MHANDISI  JOHN  W.H.  KIJAZI  KATIKA  MAHAFALI  YA  11  YA  CHUO  KIKUU  CHA  DODOMA  SIKU  YA  TAREHE  17  DESEMBA,  2020  KATIKA  UKUMBI  WA  CHIMWAGA  ITIFAKI  Mheshimiwa  Philip  Isdor  MPANGO  (Mb.),  Waziri  wa  Fedha  na  Mipango;  Mheshimiwa  Omari  Juma  KIPANGA  (Mb.),  Naibu  Waziri  wa  Elimu  Sayansi  na  Teknolojia;  Mheshimiwa  Mama  Gaudentia  Mugosi  KABAKA,  Mwenyekiti  wa  Baraza  la  Chuo;  Mheshimiwa  Balozi  Charles  SANGA,  Makamu  Mwenyekiti  wa  Baraza  la  Chuo;  Mheshimiwa  Mama  Anna  MKAPA  na  Familia  ya  Hayati  Mheshimiwa  Benjamin  Mkapa;  Dkt.  Leonard  AKWILAPO,  Katibu  Mkuu,  Wizara  ya  Elimu,  Sayansi  na  Teknolojia;  Makatibu  Wakuu  na  Naibu  Makatibu  Wakuu  mliopo;  Bwana  Stephen  Kagaigai,  Katibu  wa  Bunge  la  Tanzania;  Wajumbe  wa  Baraza  la  Chuo;  Prof.  Faustine  BEE,  Makamu  Mkuu  wa  Chuo;  Prof.  Alexander  MAKULILO,  Naibu  Makamu  Mkuu  wa  Chuo  Taaluma;  Prof.  Donald  MPANDUJI,  Naibu  Makamu  Mkuu  wa  Chuo  Utawala;  Maprofesa,  Wahadhiri  na  Wanataaluma  wote  wa  Chuo  Kikuu  cha  Dodoma;  Viongozi  mbalimbali  wa  Serikali  mliopo;  Wafanyakazi  na  Wanafunzi  wote  wa  Chuo;  Wahitimu  mnaoshiriki  katika  Mahafali  ya  11  ya  Chuo  Kikuu  cha  Dodoma;  Waandishi  wa  Habari;  Wageni  waalikwa  wote,  mabibi  na  mabwana.  Habari  za  Mchana!!  UTANGULIZI  NA  SHUKRANI;  Mheshimiwa  Mwenyekiti  wa  Baraza  la  Chuo  Kikuu  cha  Dodoma;  Awali  ya  yote,  naomba  kuchukua  nafasi  hii  kumshukuru  Mwenyezi  Mungu,  mwingi  wa  rehema,  kwa  kuweza  kutukutanisha  mahali  hapa  siku  ya  leo,  tukiwa  na  afya  njema  kwa  ajili  ya  tukio  la  Mahafali  ya  11  ya  Chuo  Kikuu  cha  Dodoma.  Kipekee  kabisa,  natoa  shukrani  zangu  nyingi  kwa  Rais  wa  Jamhuri  ya  Muungano  wa  Tanzania,  Mheshimiwa  Dkt.  John  Pombe  Joseph  Magufuli,  kwa  kuniamini  na  hivyo  kuniteua  katika  nafasi  hii  ya  Mkuu  wa  Chuo  Kikuu  cha  Dodoma.  Nimeupokea  uteuzi  huu  kwa  unyenyekevu  mkubwa,  na  ninaahidi  kwamba  nitashirikiana  kikamilifu  na  Viongozi  wengine  wote  wa  Chuo  Kikuu  cha  Dodoma  katika  kuhakikisha  kuwa  Chuo  hiki  kinafikia  malengo  yake  yaliyowekwa.  Ndugu  Viongozi,  Jumuiya  ya  Wanachuo  na  Wageni  Waalikwa;  Sote  tunatambua  kwamba,  Chuo  Kikuu  cha  Dodoma  kilimpoteza  Mkuu  wa  Chuo  wa  kwanza  na  Rais  Mstaafu  wa  Awamu  ya  Tatu,  Hayati  Mheshimiwa  Benjamin  William  Mkapa,  ambae  alifariki  dunia  mnamo  tarehe  23  Julai,  2020.  Kifo  chake  kilikuwa  ni  msiba  mkubwa,  sio  tu  kwa  Chuo  Kikuu  cha  Dodoma,  bali  pia  kwa  familia  yake  na  kwa  Taifa  na  Dunia  kwa  ujumla.  Kwa  niaba  ya  Chuo  Kikuu  cha  Dodoma,  natoa  pole  nyingi  sana  kwa  Mheshimiwa  Mama  Anna  Mkapa  na  Familia  yote  ya  Hayati  Mheshimiwa  Benjamin  Mkapa  kwa  msiba  mkubwa  walioupata.  Nawaomba  tusimame  kwa  dakika  moja  ili  kutoa  heshima  zetu  na  kumkumbuka  Hayati  Mheshimiwa  Benjamin  William  MKAPA.  (Kusimama  Dakika  Moja).  Raha  ya  Milele  Umpe  Ee  Bwana,  na  Mwanga  wa  Milele  Umuangazie.  Apumzike  kwa  Amani  Mheshimiwa  Benjamin  William  Mkapa.  Hakika  sisi  sote  ni  wa  Mungu,  na  kwake  tutarejea.  Ndugu  Viongozi,  Jumuiya  ya  Wanachuo  na  Wageni  Waalikwa;  Takriban  wiki  tatu  zilizopita,  Mheshimiwa  Rais  alifanya  uteuzi  mwingine  wa  Kiongozi  muhimu  kwa  ajili  ya  Chuo  chetu  Kikuu  cha  Dodoma.  Napenda  kumpongeza  sana  Mheshimiwa  Gaudentia  Mugosi  KABAKA  kwa  kuteuliwa  kwa  mara  ya  pili  na  Mheshimiwa  Rais  wa  Jamhuri  ya  Muungano  wa  Tanzania  mnamo  tarehe  24  Novemba,  2020  kuwa  Mwenyekiti  wa  Baraza  la  Chuo.  Ni  dhahiri  kuwa,  utendaji  wake  mzuri  wa  kazi  hii  katika  kipindi  chake  cha  kwanza,  ndio  umewezesha  kuaminiwa  na  kuteuliwa  tena  kwa  mara  nyingine  ili  kuendelea  kushika  nafasi  hii.  Hongera  sana  Mheshimiwa  Mwenyekiti  wa  Baraza  la  Chuo  chetu,  na  tunautegemea  sana  uongozi  wako  mahiri  katika  kipindi  cha  miaka  minne  ijayo.  Mheshimiwa  Mwenyekiti  wa  Baraza  la  Chuo,  Napenda  pia  kukushukuru  wewe  binafsi,  Viongozi,  na  Jumuiya  ya  Wanachuo  kwa  namna  mlivyonipokea  tangu  siku  ya  kwanza  nilipokuja  kujitambulisha  hapa  Chuoni  mnamo  tarehe  29  Septemba,  2020  hadi  leo.  Pia,  nawapongeza  kwa  kuendelea  kutekeleza  majukumu  yenu  kwa  bidii,  weledi  na  maarifa.  Tayari  nimeshafanya  ziara  ya  kutembelea  baadhi  ya  Ndaki,  na  nimeshajifunza  mambo  mengi  na  kuona  uhodari  wenu  na  vilevile  nimeshazifahamu  baadhi  ya  changamoto  zinazokikabili  Chuo  chetu  ambazo  inabidi  tuzitafutie  ufumbuzi.  Kwa  muhtasari,  katika  Ndaki  nilizozitembelea  nimejionea  na  kuridhika  jinsi  ambavyo  Chuo  kinaendesha  programu  mbalimbali  zenye  kuhitajika  katika  Taifa  letu,  ambazo  zinalenga  katika  kuzalisha  Wataalamu  watakaokabiliana  na  changamoto  mbalimbali  zinazolikabili  Taifa.  Aidha,  programu  hizo  pia  zinatoa  mafunzo  yenye  viwango  vya  ubora  vinavyokubalika  Kitaifa  na  Kimataifa.  Napenda  kuuhakikishia  Uongozi  mzima  wa  Chuo  kuwa  nitaendelea  kushirikiana  nanyi  ili  kuwezesha  Chuo  chetu  kiendelee  kutoa  Wahitimu  wenye  viwango  vinavyotambulika  na  kukubalika  Kimataifa.  Nitaendelea  kutembelea  Ndaki  zilizobaki  kabla  ya  mwishoni  mwa  mwezi  Januari,  mwaka  2021  ili  niendelee  kujifunzaa  kuhusu  mafanikio  na  changamoto  za  Ndaki  hizo.  Ndugu  Viongozi  na  Wageni  Waalikwa,  Mabibi  na  Mabwana;  Nachukua  nafasi  hii  pia  kuwashukuru  ninyi  wote  kwa  kuwepo  kwenu  hapa  siku  ya  leo  ili  kushuhudia  Mahafali  ya  Kumi  na  Moja  ya  Chuo  Kikuu  cha  Dodoma,  ambayo  yameambatana  na  shughuli  kuu  tatu:  Shughuli  ya  kwanza  ambayo  imekamilika  tayari  ni  kusimikwa  kwa  Mkuu  wa  Chuo  mpya.  Mheshimiwa  Mwenyekiti  wa  Baraza  la  Chuo  pamoja  na  Uongozi  wote  wa  Chuo,  nawashukuru  sana  kwa  namna  mlivyoendesha  zoezi  zima  la  kunisimika  katika  nafasi  hii  ya  Mkuu  wa  Chuo,  na  hivyo  basi  kukamilisha  utaratibu  wa  kuniingiza  rasmi  katika  Jumuiya  ya  Chuo  Kikuu  cha  Dodoma.  Asanteni  sana.  Shughuli  ya  pili  ni  kutunuku  Shahada  ya  Heshima  ya  Udaktari  wa  Falsafa  kwa  Hayati  Mheshimiwa  Benjamin  William  MKAPA,  tukio  ambalo  litafuata  hivi  punde;  Na  shughuli  ya  tatu  ni  kuwatunuku  wahitimu  mbalimbali  vyeti  vya  Astashahada,  Stashahada,  Shahada,  Stashahada  za  Juu,  Shahada  za  Umahiri,  na  Shahada  za  Uzamivu.  Nawapongeza  sana  Wahitimu  wote  kwa  ufaulu  na  kufikia  hatua  hii  ya  kutunukiwa  Shahada  zenu  leo.  Lakini  pia  natoa  pongezi  zangu  kwa  Maprofesa,  Wahadhiri  na  Wanataaluma  wengine  wote  pamoja  na  Wafanyakazi  wote  wa  Chuo  kwa  michango  yenu  muhimu  iliyowezesha  kuwapata  wahitimu  hawa.  Ndugu  Viongozi,  Watumishi  na  Wanafunzi  wa  Chuo  Kikuu  cha  Dodoma,  Kabla  sijamaliza  maelezo  yangu,  napenda  kusisitiza  kuhusu  umuhimu  wa  Chuo  chetu  kuwa  na  mazingira  rafiki  yanayowezesha  malengo  ya  msingi  ya  chuo  kufikiwa  kwa  ufanisi.  Hivyo,  mnao  wajibu  wa  kuhakikisha  kuwa  changamoto  zilizo  ndani  ya  uwezo  wa  Chuo  zinapatiwa  ufumbuzi  mapema.  Nawakumbusha  Viongozi,  Watumishi  na  Wanafunzi  wa  Chuo  Kikuu  cha  Dodoma  kuzingatia  taratibu  sahihi  za  mawasiliano  zilizowekwa  na  Chuo  katika  kushughulikia  changamoto  za  Watumishi  na  Wanafunzi.  Kwa  kufanya  hivyo,  na  endapo  kila  mhusika  atatekeleza  wajibu  wake  ipasavyo,  basi  hakuna  sababu  ya  kuwepo  kwa  migogoro  baina  ya  Wafanyakazi,  Wanafunzi  na  Uongozi  wa  Chuo.  Tujenge  utamaduni  wa  kumaliza  changamoto  zilizo  ndani  ya  uwezo  wetu  kwa  kuheshimu  na  kutumia  taratibu  za  Chuo  tulizojiwekea.  Nafurahi  kwamba  Uongozi  wa  Chuo  umenihakikishia  kuwa  milango  yao  ipo  wazi  ili  kusikiliza  na  kuzitafutia  ufumbuzi  changamoto  za  Wanafunzi  pamoja  na  Wafanyakazi  wa  Chuo.  Hivyo,  hakuna  sababu  ya  kukimbilia  kwa  Viongozi  ama  kwenye  Ofisi  za  nje  ya  Chuo  kwa  masuala  ambayo  yanaweza  kumalizika  ndani  ya  Chuo.  Kwa  upande  wa  Wahitimu  ambao  mtatunukiwa  Vyeti  vya  kumaliza  na  kufaulu  masomo  yenu,  nawatakia  kila  la  heri  na  mafanikio  katika  maisha  yenu  yanayofuata,  na  nendeni  mkawe  Mabalozi  wazuri  wa  Chuo  chetu,  kwa  kwenda  kutekeleza  vizuri  majukumu  yenu  mbalimbali  ya  kulijenga  Taifa  kupitia  fani  mlizosomea.  Katekelezeni  majukumu  hayo  kwa  juhudi,  maarifa,  weledi  na  kujiamini,  iwe  kwa  kujiajiri  wenyewe  ama  kwa  kuajiriwa  kaatika  Sekta  ya  Umma  au  Sekta  Binafsi.  HITIMISHO  Mheshimiwa  Mwenyekiti  wa  Baraza  la  Chuo;  Nimalizie  kwa  kuwashukuru  Wajumbe  wa  Baraza  la  Chuo  na  Uongozi  wote  wa  Chuo  Kikuu  cha  Dodoma  kwa  kazi  nzuri  mnayoifanya  ya  kusimamia  na  kuendeleza  Chuo  chetu.  Nawaahidi  kwamba,  tutafanya  kazi  kwa  pamoja  na  kwa  ushirikiano  mkubwa  ili  kuhakikisha  kuwa  Chuo  Kikuu  cha  Dodoma  kinatekeleza  kwa  ufanisi  majukumu  yake  ya  msingi  ya  kutoa  Elimu  Bora  ili  kuzalisha  nguvukazi  bora  inayohitajika  kwa  ajili  ya  kuwezesha  maendeleo  ya  kiuchumi  na  kijamii  ya  nchi  yetu,  pamoja  na  kufanya  Tafiti  zitakazowezesha  utatuzi  wa  matatizo  mbalimbali  kwa  manufaa  ya  Taifa  letu.  Asanteni  sana  kwa  kunisikiliza.  Mungu  ibariki  Tanzania,  na  Mungu  kibariki  Chuo  Kikuu  cha  Dodoma.  Imetolewa  na:  Mheshimiwa  Balozi  Mhandisi  John  W.H.  Kijazi,  MKUU  WA  CHUO,  Chuo  Kikuu  cha  Dodoma,17/12/2020  