 KATIBU  MKUU  KIONGOZI,  WAKATI  WA  UFUNGUZI  WA  MAADHIMISHO  YA  SIKU  YA  WAHANDISI  KWA  MWAKA  2017,  UKUMBI  WA  JAKAYA  KIKWETE,  DODOMA,  SEPTEMBA  7,  2017     Mheshimiwa  Waziri  wa  Ujenzi,  Uchukuzi  na  Mawasiliano,  Prof.  Makame  M.  Mbarawa  (Mb.);  Waheshimiwa  Mawaziri  na  Wabunge  wote  mliohudhuria;  Mheshimiwa  Mkuu  wa  Mkoa  wa  Dodoma,  Bwana  Jordan  Rugimbana;  Katibu  Mkuu   ,  Mhandisi  Joseph  M.  Nyamhanga;  Makatibu  Wakuu  wote  mliohudhuria;  Mwenyekiti  wa  Bodi  ya  Usajili  wa  Wahandisi,  Mhandisi  Prof.  Ninatubu  Lema;  Wenyeviti  wa  Bodi  nyingine  mbalimbali  mliopo;  Wajumbe  wa  Bodi  ya  Usajili  wa  Wahandisi;  Mhandisi  Patrick  Barozi,  Kaimu  Msajili  wa  Bodi  ya  Usajili  wa  Wahandisi;  Rais  wa  Bodi  ya  Wahandisi  ya  Misri  (Egyptian  Syndicate  of  Engineers)  pamoja  Wasajili  wa  Bodi  za  Wahandisi  kutoka  Kenya,  Uganda  na  Rwanda;  Wakuu  wa  Taasisi  mbalimbali  na  wadau  wa  Sekta  ya  Ujenzi  na  Taaluma  ya  Uhandisi;  Washiriki  Wote  wa  Mkutano  huu;  Wanahabari;  Wageni  Waalikwa;  Mabibi  na  Mabwana.  Habari  za  Asubuhi!  Napenda  nianze  kwa  kumshukuru  Mwenyezi  Mungu,  kwa  kutujalia  afya  njema  na  kutuwezesha  kukutana  leo  kwa  ajili  ya  kuadhimisha  Siku  hii  ya  Wahandisi  Tanzania  kwa  mwaka  huu  wa  2017.  Mheshimiwa  Waziri  wa  Ujenzi,  Mawasiliano  na  Uchukuzi,  nachukua  fursa  hii  pia  kukushukuru  wewe  binafsi,  Wizara  yako  pamoja  na  Bodi  ya  Usajili  wa  Wahandisi  kwa  mwaliko  mliotoa  kwa  Mheshimiwa  Rais,  kuja  kuzungumza  na  Jumuiya  hii  ya  Wahandisi  na  Washiriki  wengine  katika  maadhimisho  haya  ya  Siku  ya  Wahandisi  Tanzania  kwa  mwaka  2017.  Aidha,  kipekee  kabisa  namshukuru  sana  Rais  wa  Jamhuri  ya  Muungano  wa  Tanzania,  Mheshimiwa  Dkt.  John  Pombe  Joseph  Magufuli  kwa  kunipa  heshima  ya  kumuwakilisha  katika  maadhimisho  haya  muhimu.  Mheshimiwa  Rais  angependa  sana  kushiriki  pamoja  nasi  katika  maadhimisho  haya,  lakini  kutokana  na  majukumu  mengine  ya  kitaifa  yanayomkabili,  hakuweza  kufanya  hivyo.  Pamoja  na  udhuru  huo,  Mheshimiwa  Rais  amenituma  niwapongeze  sana  kwa  kuandaa  na  kufanikisha  maadhimisho  haya,  na  anawatakia  Siku  ya  Wahandisi  yenye  mafanikio.  Kipekee  nawapongeza  wote  walioshiriki  katika  maandalizi  ya  Mkutano  huu  ambao  nimejulishwa  kuwa  umehudhuriwa  na  wahandisi  takriban  2,000  wa  fani  mbalimbali  kutoka  ndani  na  nje  ya  nchi  yetu.  Vilevile,  nimejulishwa  kuwa  miongoni  mwa  washiriki  kutoka  nje  ya  nchi,  wapo  ambao  ni  mara  yao  ya  kwanza  kufika  Mjini  Dodoma.  Hivyo  nachukua  fursa  hii  kuwakaribisha  hapa  Dodoma,  Makao  Makuu  ya  Nchi  na  Serikali.  Karibuni  sana  na  mjisikie  mko  nyumbani.  Ndugu  Wajumbe  wa  Mkutano:  Kama  inavyofahamika,  lengo  la  siku  hii  ya  Wahandisi  ni  kutoa  nafasi  ya  kipekee  kwa  Wahandisi  na  wadau  wengine  wa  fani  hii  ili     kukutana  na  kujadili  masuala  mbalimbali  kuhusu  taaluma  ya  uhandisi;     kufanya  maonesho  ya  kiufundi  na  kibiashara  yanayoonesha  ubunifu  wa  kihandisi;     kuwatambua  na  kuwazawadia  wahandisi  wahitimu  (Graduate  Engineers)  waliofanya  vizuri  katika  mafunzo  yao;  na     kuwaapisha  wahandisi  waliokidhi  vigezo.  Nimejulishwa  kuwa  majadiliano  katika  Mkutano  huu  wa  siku  mbili  yatajikita  katika  mada  kuu  isemayo:  “Jukumu  la  Sayansi,  Teknolojia,  Uhandisi  na  Hisabati  katika  Kukuza  Viwanda  kwa  Maendeleo  ya  Kijamii  na  Kiuchumi.”  Aidha,  washiriki  wa  Mkutano  watapata  fursa  ya  kusikia  mada  sita  tofauti  zitakazowasilishwa  na  viongozi  mbalimbali  waandamizi  wa  Serikali  na  Taasisi  za  Umma  ambao  watasisitiza  umuhimu  wa  Sayansi,  Teknolojia,  Uhandisi  na  Hisabati  (Science,  Technology,  Engineering  and  Mathematics    STEM)  katika  kukuza  sekta  ya  viwanda,  kwa  maendeleo  ya  kijamii  na  kiuchumi.  Ni  matumaini  yangu  kuwa  mada  hizo  zitasaidia  kutoa  mwelekeo  makini  na  sahihi  wa  jinsi  ya  kutumia  taaluma  ya  uhandisi  kwa  kushirikiana  na  taaluma  nyingine  katika  kujenga  uchumi  wetu  wa  Tanzania  ya  Viwanda.  Naipongeza  sana  Wizara  pamoja  Bodi  ya  Usajili  wa  Wahandisi  kwa  kuchagua  mada  hii  ambayo  inaakisi  azma  ya  Serikali  ya  Awamu  ya  Tano  ya  kujenga  uchumi  wa  viwanda  na  kuzipatia  ufumbuzi  changamoto  za  msingi  kwa  maisha  ya  Watanzania,  hususan  walio  maskini.  Ni  dhahiri  kuwa  Wahandisi  tunao  mchango  mkubwa  na  muhimu  katika  ufanikishaji  wa  Mpango  wa  Pili  wa  Maendeleo  wa  Taifa  wa  Miaka  Mitano  (2016/17-2020/21)  ambao  tumeanza  kuutekeleza  tangu  mwezi  Julai,  2016.  Ndugu  Wajumbe  wa  Mkutano,  Mabibi  na  Mabwana:  Tanzania,  kama  zilivyo  nchi  nyingine  duniani,  inategemea  Wanasayansi  kubuni  mbinu  za  kukabiliana  na  changamoto  mbalimbali  za  kimaendeleo,  ikiwa  ni  pamoja  na  athari  za  mabadiliko  ya  tabianchi;  uchafuzi  wa  mazingira;  upatikanaji  wa  maji  safi  na  salama;  upatikanaji  wa  miundombinu  mbalimbali  ikiwemo  ya  usafirishaji  na  nishati  ya  bei  nafuu;  na  kupambana  na  maadui  wakubwa  wa  taifa  yaani  maradhi,  ujinga  na  umaskini.  Hata  hivyo,  takwimu  zinaonesha  kuwa  idadi  ya  Wanasayansi,  wakimemo  Wahandisi  katika  nchi  zinazoendelea,  Tanzania  ikiwemo,  haikidhi  mahitaji  ya  wataalam  wa  fani  hiyo.  Kwa  mujibu  wa  takwimu  za  Bodi  ya  Usajili  wa  Wahandisi,  hadi  kufikia  mwezi  Juni,  2017  jumla  ya  Wahandisi  19,164  walikuwa  wamesajiliwa  katika  ngazi  mbalimbali.  Miongoni  mwa  Wahandisi  hawa,  17,451  ni  Watanzania  na  1,713  ni  wageni.  Kwa  kutambua  mahitaji  hayo,  hususan  katika  kipindi  hiki  ambapo  Tanzania  imedhamiria  kujenga  uchumi  wa  viwanda  na  kuzipatia  ufumbuzi  changamoto  za  huduma  za  Kiuchumi  na  Kijamii,  Serikali  inafanya  jitihada  za  kipekee  ili  kuongeza  idadi  ya  Wahandisi  nchini.  Jitihada  hizo  ni  pamoja  na  zifuatazo:  Kuboresha  elimu  ya  sekondari  na  kuhamasisha  vijana  kusoma  masomo  ya  Sayansi.  Katika  ufanikishaji  wa  suala  hili  msisitizo  unawekwa  kwa  shule  za  sekondari  kuwa  na  maabara  bora  za  sayansi,  walimu  bora  wa  masomo  ya  sayansi,  na  vitabu  vya  sayansi  vya  kutosha;  Kuongeza  nafasi  za  masomo  ya  Uhandisi  katika  vyuo  vikuu;  Kuzishawishi  shule  na  vyuo  binafsi  kufundisha  masomo  ya  sayansi;  Kuongeza  idadi  ya  Wasichana  wanaosoma  Uhandisi  katika  vyuo  vikuu  na  vyuo  vya  mafunzo  ya  ufundi;  na  Kuongeza  mafunzo  kwa  vitendo  kwa  Wahandisi  Wahitimu  (Structured  Engineers  Apprenticeship  Programme    SEAP).  Ni  dhahiri  kuwa,  kufanikiwa  kwa  jitihada  hizi  kutaiwezesha  nchi  kuwa  na  rasilimali  watu  ya  kutosha  katika  fani  za  Uhandisi,  Sayansi,  Hisabati  na  Teknolojia  kwa  ajili  ya  kufanikisha  ujenzi,  ustawi  na  maendeleo  ya  viwanda  pamoja  na  miundombinu  yake.  Vilevile  kupitia  jitihada  hizi  nchi  itaweza  kuwa  na  nguvukazi  ya  kutosha  ambayo  imeandaliwa  vizuri  kitaaluma,  kiujuzi  na  kiuweledi  katika  ngazi  zote  (Wahandisi,  Mafundi  Sanifu  na  Mafundi  Mchundo),  ili  kutekeleza  majukumu  yake  kwa  ubora  na  ufanisi  unaotakiwa.  Tunatarajia  kuwa  nguvukazi  iliyoandaliwa  vyema  italeta  matokeo  chanya  kwani  itakuwa  na  ubunifu,  uzalendo  na  uwezo  wa  kuhimili  ushindani  kutoka  ndani  na  nje  ya  nchi  yetu,  na  hivyo  kuweza  kushiriki  kikamilifu  katika  utekelezaji  wa  miradi  mikubwa  ya  kimkakati,  ikiwemo  ile  iliyoainishwa  katika  Mpango  wa  Pili  wa  Maendeleo  wa  Taifa  wa  Miaka  Mitano.  Ndugu  Wajumbe  wa  Mkutano,  Mabibi  na  Mabwana;  Chini  ya  Mpango  wa  Pili  wa  Maendeleo  wa  Taifa  wa  Miaka  Mitano,  ipo  miradi  kadhaa  ambayo  inatoa  fursa  kwa  Wahandisi  wa  fani  mbalimbali  kushiriki.  Miradi  hiyo  ni  pamoja  na:  Mradi  wa  Makaa  ya  Mawe  Mchuchuma;  Mradi  wa  Chuma  Liganga;  Maeneo  Maalum  ya  Uwekezaji  (Special  Economic  Zones  –  SEZ);  Kituo  cha  Biashara  na  Huduma  Kurasini;  Ujenzi  wa  Reli  ya  Kati  na  Matawi  yake  kwa  kiwango  cha  Kimataifa  (Standard  Gauge);  Mji  wa  Kilimo  Mkulazi;  Ufufuaji  wa  Shirika  la  Ndege  la  Taifa.  Miradi  mingine  yenye  kutoa  fursa  mbalimbali  kwa  Wahandisi,  Mafundi  Sanifu  na  Mafundi  Mchundo  ni  katika  ujenzi  wa  miradi  mikubwa  ifuatayo:  Bwawa  kwa  ajili  ya  uzalishaji  Umeme  wa  2100  MW  katika  Bonde  la  Mto  Rufiji  (Stiegler’s  Gorge);  Bandari  za  Tanga,  Dar  es  Salaam  na  Mtwara;  Bomba  la  mafuta  ghafi  kutoka  Hoima     hadi  Bandari  ya  Tanga   ;  Bomba  la  kusafirisha  maji  kutoka  Ziwa  Victoria  hadi  miji  ya  Tabora,  Nzega  na  Igunga,  pamoja  na  miradi  mingine  ya  ujenzi  wa  miundombinu  mbalimbali  ya  maji;  Barabara  za  juu  kwenye  makutano  ya  TAZARA  (TAZARA  Flyover)  na  Ubungo  (Ubungo  Interchange);  Miundombinu  ya  Mabasi  Yaendayo  Haraka     jijini  Dar  es  Salaam,  Awamu  ya  Pili,  Tatu  na  Nne;  Daraja  jipya  la  Sealander  kutoka  eneo  la  Coco  Beach  hadi  Sea  View  Dar  es  Salaam  na  Daraja  la  Kigongo    Busisi  mkoani  Mwanza;  Mitambo  ya  kufua  umeme  ya  Kinyerezi;  Viwanja  vya  ndege  katika  Mikoa  mbalimbali  kama  vile  Mtwara,  Sumbawanga,  Shinyanga,  Musoma,  Dodoma,  Iringa  na  Songea;  Barabara  za  Kitaifa,  Mikoa  na  Vijijini  katika  mikoa  mbalimbali  nchini;  Majengo  ya  ofisi,  makazi  na  huduma  nyingine  katika  Makao  Makuu  ya  Serikali  –  Dodoma;  na  Ujenzi  na  uendeshaji  wa  viwanda  mbalimbali  nchini.  Hii  ni  baadhi  tu  ya  miradi  kwani  ni  dhahiri  kuwa  ipo/itakuwepo,  miradi  mingine  mingi  katika  Sekta  Binafsi  na  ya  Umma  itakayotoa  fursa  zaidi  za  ajira,  na  kuongeza  ujuzi  kwa  Wahandisi  na  Wataalam  wengine  wa  Kitanzania,  hivyo  hatimaye  kuchangia  katika  maendeleo  ya  taifa.  Ndugu  wa  Wahandisi,  Mabibi  na  Mabwana;  Pamoja  na  kuwepo  kwa  fursa  mbalimbali  kama  nilivyozitaja,  jambo  ambalo  ninapenda  kulisisitiza  kwenu  ni  suala  la  kuwepo  kwa  utayari  wenu     na  uwezo  wenu     katika  kuzifikia  na  kufaidika  na  fursa  hizi.  Nafarijika  sana  na  jitihada  za  Bodi  ya  Usajili  wa  Wahandisi,  Taasisi  mbalimbali  za  elimu  nchini  na  wadau  wengine  za  kuwaendeleza  Wahandisi  na  wataalam  wa  fani  zinazoendana  na  Uhandisi,  ili  kuwajengea  utayari  na  uwezo  wa  kuwania  fursa  mbalimbali  za  ujenzi  wa  uchumi  wa  viwanda.  Mfano  mmojawapo  wa  jitihada  hizi  ni  mafunzo  kwa  vitendo  ambayo  Bodi  ya  Usajili  wa  Wahandisi  inayatoa  kwa  Wahandisi  Wahitimu.  (Structured  Engineers  Apprenticeship  Programme   ).  Mpango  huu  umewasaidia  vijana  wengi  kupata  mafunzo  kwa  vitendo,  uzoefu  na  hatimaye  kusajiliwa  kama  Wahandisi  Wataalam  (Professional  Engineers)  kwa  mujibu  wa  Sheria  ya  Usajili  wa  Wahandisi.  Nimejulishwa  kuwa  hadi  kufikia  mwezi  Juni,  2017,  tayari  Wahandisi  Wihitimu  4,264  wameshafaidika  na  mpango  huu,  na  kati  yao  Wahandisi  2,386  wameshahitimu.  Leo  tumeshuhudia  baadhi  ya  wahitimu  hao  wakila  kiapo  na  kusajiliwa  kama  Wahandisi  Wataalam.  Aidha,  Serikali  kupitia  Wizara  ya  Ujenzi,  Uchukuzi  na  Mawasiliano  itaendelea  kutafuta  fedha  kwa  ajili  ya  kufanikisha  mafunzo  haya  kwa  Wahandisi  Wahitimu  ambao  idadi  yao  inazidi  kuongezeka.  Napenda  kuishukuru  Serikali  ya  Norway  kwa  msaada  wake  katika  kufanikisha  mafunzo  haya  kwa  Wahandisi  Wahitimu  wanawake.  Aidha,  naishukuru  pia  Benki  ya  Dunia  kwa  kukubali  kutenga  fedha  kupitia  mradi  wa  “Dar  es  Salaam  Urban  Transport  Improvement  Project”  kwa  ajili  ya  mpango  huu.  Aidha,  kutokana  na  mahitaji  makubwa  ya  mafundi  sanifu  kwenye  uendelezaji  wa  viwanda,  Serikali  kupitia  Bodi  ya  Mikopo  kwa  Wanafunzi  wa  Elimu  ya  Juu     itatenga  fedha  kwa  ajili  ya  kusomesha  wataalam  hawa  kwa  kiwango  cha  Stashahada     kwenye  vyuo  vya  Dar  es  Salaam  Institute  of  Technology   ,  Mbeya  University  of  Science  and  Technology   ,  Arusha  Technical  College   ,  National  Institute  of  Transport   ,  Chuo  cha  Maji,  na  vyuo  vingine  vinavyostahili.  Hali  kadhalika,  naipongeza  Bodi  ya  Usajili  wa  Wahandisi  kwa  kusimamia  utolewaji  wa  mafunzo  ya  kuendeleza  taalum  ya  kihandisi  (Continuing  Professessional  Development  –  CPD)  yanayotolewa  na  Chama  cha  Wahandisi  Washauri  Tanzania  (Association  of  Consulting  Engineers  Tanzania  –  ACET)  na  Taasisi  ya  Wahandisi  Tanzania  (Institution  of  Engineers  Tanzania  –  IET)  yenye  lengo  la  kuhakikisha  Wahandisi  wanaendana  na  mabadiliko  ya  kisayansi  na  kiteknolojia  katika  utekelezaji  wa  majukumu  yao.  Ni  muhimu  Wahandisi  tuelewe  kuwa  kila  wakati  Teknolojia  mbalimbali  duniani  zinaendelea  kubadilika,  hivyo  ni  lazima  kuendelea  kujifunza  ili  kukuza  na  kuboresha  utaalamu  wetu.  Vinginevyo  tutaachwa  nyuma  na  kushindwa  kufanikiwa  katika  soko  la  ushindani.  Ndugu  Wajumbe  wa  Mkutano,  Mabibi  na  Mabwana:  Serikali  kwa  ujumla  inatambua  umuhimu  na  kuthamini  Taaluma  ya  Wahandisi  katika  kufanikisha  miradi  na  shughuli  mbalimbali  za  Serikali.  Nafarijika  kuona  kuwa  TAMISEMI  ambako  ipo  miradi  mingi  inayowagusa  wananchi  moja  kwa  moja  imeendelea  kutambua  umuhimu  wa  Wahandisi  na  inawatumia  katika  miradi  ya  ujenzi  katika  Halmashauri  zake.  Kufuatia  uamuzi  huo,  idadi  ya  Wahandisi  wanaotumika  katika  miradi  hiyo  imeongezeka  kutoka  mwaka  2003  hadi  kufikia  586  mwaka  2017.  Naamini  TAMISEMI  itaendelea  kuwatumia  kikamilifu  Wahandisi  katika  shughuli  za  Wakala  mpya  wa  Barabara  za  Vijijini  na  Mijini  (Tanzania  Rural  and  Urban  Roads  Agency    TARURA),  ulioanzishwa  katika  mwaka  huu  wa  fedha  2017/2018.  Hata  hivyo,  napenda  kuikumbusha  Bodi  ya  Usajili  wa  Wahandisi  kuhusu  umuhimu  wa  kutekeleza  kikamilifu  mamlaka  yake  ya  kisheria  ya  kuhakikisha  kuwa  taaluma  ya  Uhandisi  inalindwa  ipasavyo  kwa  kuiendeleza  na  kuidhibiti  ili  ifanyike  kwa  utaalamu  unaostahili,  weledi  na  kwa  kuzingatia  maadili  yaliyowekwa  kisheria.  Sisi  sote  ni  mashahidi  wa  baadhi  ya  barabara,  madaraja,  majengo  n.k.,  ambayo  yameharibika  ndani  ya  muda  mfupi  sana  tangu  kujengwa  na  kusababisha  hasara  kubwa  kwa  Serikali  na  nchi  kwa  ujumla.  Napenda  kusisitiza  umuhimu  wa  ERB  pamoja  na  Bodi  nyingine  za  Kitaaluma  kuchukua  hatua  kali  kwa  wahusika  wote,  ambao  wanaidhalilisha  taaluma  yao  kwa  kufanya  kazi  chini  ya  viwango.  Kwa  upande  mwingine,  Serikali  itatumia  vyombo  vyake  mbalimbali  ili  kufuatilia  wote  wanaohusika  katika  utoaji  wa  Zabuni  kwa  Makampuni  ambayo  yanashindwa  kutekeleza  kwa  ufanisi  miradi  wanayopewa,  ili  kubaini  endapo  kuna  mapungufu  ya  kiutendaji  ama  mazingira  ya  rushwa  katika  utoaji  wa  Zabuni  kwa  Makampuni  husika,  na  hivyo  kuchukua  hatua  kali  kwa  wote  watakaobainika  kukiuka  taratibu.  Ndugu  wa  Wahandisi,  Mabibi  na  Mabwana;  Ushirikiano  baina  ya  Sekta  Binafsi  na  Sekta  ya  Umma  katika  ujenzi  wa  uchumi  wa  Viwanda  ni  jambo  linalotiliwa  mkazo  na  Serikali  ya  Awamu  ya  Tano.  Serikali  inatambua  kuwa  viwanda  vitajengwa  na  wawekezaji  kutoka  Sekta  Binafsi  kutoka  ndani  na  nje  ya  nchi,  hivyo  inafanya  kila  jitihada  kuweka  mazingira  mazuri  na  vivutio  mbalimbali  kwa  ajili  ya  uwekezaji  wenye  tija  kwa  wawekezaji.  Baadhi  ya  mazingira  hayo  ni:  Uwepo  wa  rasilimali  watu  iliyoandaliwa  vyema  kwa  ajili  ya  ujenzi  na  uendeshaji  wa  viwanda;  Uwepo  wa  malighafi  za  kilimo,  ngozi,  misitu,  madini  na  nyinginezo  zinazovunwa  nchini  kwa  ajili  ya  viwanda  hivyo;  Ujenzi  wa  miundombinu  ya  kisasa  kama  vile  barabara,  reli,  bandari,  umeme,  maji  n.k.,  ambayo  itarahisisha  upelekaji  wa  malighafi  viwandani,  na  usafirishaji  wa  bidhaa  kutoka  viwandani  kwenda  sokoni  na  kwa  walaji,  pamoja  na  matumizi  mengine;  na  Kuwepo  kwa  fursa  za  viwanda  ambavyo  vimerejeshwa  Serikalini  kutokana  na  wawekezaji  wa  awali  kutoviendeleza.  Hali  kadhalika  Serikali  inahimiza  ushirikiano  miongoni  mwa  Wizara,  Idara  na  Taasisi  za  Serikali  katika  ujenzi  na  uendeshaji  wa  viwanda  kwa  lengo  la  kufanikisha  azma  ya  Tanzania  ya  Viwanda.  Kwa  mfano,  ushirikiano  baina  ya  Wizara  ya  Ujenzi,  Uchukuzi  na  Mawasiliano  na  Wizara  nyingine,  hususan  Ofisi  ya  Rais  –  Tawala  za  Mikoa  na  Serikali  za  Mitaa   ;  Wizara  ya  Viwanda,  Biashara  na  Uwekezaji;  na  Wizara  ya  Elimu,  Sayansi  na  Teknolojia  na  kadhalika,  ni  muhimu  sana  katika  kufanikisha  azma  hiyo.  Hivyo  rai  yangu  kubwa  kwenu  ni  kwa  wadau  wote  kutoka  Sekta  Binafsi  na  ya  Umma  kudumisha  ushirikiano  katika  kufanikisha  ujenzi  wa  Tanzania  ya  viwanda.  Mheshimiwa  Waziri,  Mheshimiwa  Mkuu  wa  Mkoa,  Mheshimiwa  Mwenyekiti  wa  Bodi,  Ndugu  Wahandisi,  Wageni  Waalikwa,  Mabibi  na  Mabwana;  Nihitimishe  hotuba  yangu  kwa  kuwatakia  Mkutano  mwema  na  majadiliano  yenye  tija.  Ni  matarajio  yangu  kuwa  mapendekezo  mtakayoyatoa  katika  Mkutano  huu  yatawasilishwa  katika  vyombo  husika  Serikalini  kwa  ajili  ya  kuyafanyiwa  kazi.  Baada  ya  kusema  hayo,  ninayo  furaha  sasa  kutamka  kwamba  Maadhimisho  ya  Siku  ya  Wahandisi  kwa  Mwaka  2017  yamefunguliwa  rasmi.  Mungu  Ibariki  Tanzania,  Mungu  Wabariki  Wahandisi  wa  Tanzania,  Asanteni  kwa  Kunisikiliza.