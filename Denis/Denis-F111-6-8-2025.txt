  HOTUBA YA MHE. DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA KWENYE UZINDUZI WA TAASISI YA JAKAYA MRISHO KIKWETE DAR ES SALAAM, TAREHE 11 APRILI, 2018    Mheshimiwa Jakaya Mrisho Kikwete, Rais Mstaafu wa Awamu ya Nne wa Jamhuri ya Muungano wa Tanzania na Mwenyekiti wa Taasisi ya Jakaya Mrisho Kikwete; Mheshimiwa Mzee Ali Hassan Mwinyi, Rais Mstaafu wa Awamu ya Pili wa Jamhuri ya Muunganowa Tanzania; Mheshimiwa Samia Suluhu Hassan, Makamu wa Rais wa Jamhuri ya Muungano wa Tanzania; Waheshimiwa Wake wa Viongozi mliopo; Waheshimiwa Mawaziri mliopo; Waheshimiwa Mabalozi na Wakuu wa Taasisi za Kimataifa mliopo; Waheshimiwa Wadhamini wa Taasisi ya Jakaya Mrisho Kikwete kutoka Mataifa mbalimbali; Waheshimiwa Wakuu wa Vyombo vya Ulinzi na Usalama; Waheshimiwa Wabunge mliopo; Waheshimiwa Wawakilishi wa Asasi za Kiraia mliopo; Wageni Wote Waalikwa, Mabibi na Mabwana: Awali ya yote, napenda nimshukuru Mwenyezi Mungu kwa kutupa uhai na kutuwezesha kukutana hapa katika hafla hii. Aidha, kwa namna ya pekee kabisa, napenda nimshukuru sana Mheshimiwa Rais Mstaafu, Mzee Jakaya Mrisho Kikwete kwa kunialika kushiriki naye katika hafla hii ya kuzindua taasisi yake inayojulikana kwa jina la Jakaya Mrisho Kikwete Foundation. Nakushukuru sana Mzee Kikwete. Napenda pia kuwakaribisha wageni mbalimbali hapa Ikulu. Ningependa niwaarifu kuwa Ukumbi huu ambapo tupo leo, ulijengwa wakati wa Uongozi wa Rais Mstaafu Mzee Kikwete. Hivyo, alivyonialika kwenye Ukumbi mwingine kuzindua Taasisi yake; nilisema hapana, na kumwambia tutafanya kwenye Ukumbi huu, ambao aliujenga. Nashukuru alikubali, na nawashukuru pia wageni wote kwa kuhudhuria kwa wingi. Kwa mliotoka nje ya Tanzania, ambao wengi wenu ni wadhamini wa Taasisi ya Jakaya Mrisho Kikwete, karibuni sana hapa Tanzania. Nchi yetu ni tulivu, ina amani na watu wake ni wakarimu sana. Aidha, nchi yetu ina vivutio vingi vya utalii. Mbuga za Serengeti na Ngorongoro, Visiwa vya Zanzibar, Mlima Kilimanjaro na vigine vingi. Ni imani yangu kuwa kabla hamjaondoka mtapata fursa ya kutembelea baadhi ya vivutio hivyo. Waheshimiwa Viongozi; Wageni Waalikwa, Mabibi na Mabwana; Kama mnavyojua, tupo hapa kwa ajili ya kuzindua Taasisi ya Jakaya Mrisho Kikwete. Napenda kutumia fursa hii, hapa mwanzo kabisa, kumpongeza kwa dhati, Mheshimiwa Rais Mstaafu, Mzee Kikwete, kwa uamuzi wake wa kuanzisha Taasisi hii. Sote hapa tunafahamu, Mzee Kikwete ametoa mchango mkubwa sana kwa nchi yetu; tangu akiwa mtumishi wa Chama, Jeshini na kwenye Wizara mbalimbali alizoziongoza. Lakini alitoa mchango mkubwa zaidi, wakati akiwa Rais wa nchi yetu, kuanzia mwaka 2005 hadi aliponiachia mimi kijiti mwaka 2015. Aliitumikia kwa uadilifu na uaminifu mkubwa nchi yetu. Najua sisi wanadamu hatuna kawaida ya kuwasifu watu wakati wakiwa hai. Lakini leo mimi naomba nimsifu Mzee Kikwete akiwa hai. Alisimamia vizuri mageuzi ya kiuchumi; ujenzi wa miundombinu; uboreshaji wa huduma mbalimbali za jamii, hususan afya, elimu na maji; ukuzaji wa demokrasia; na pia aliitangaza vyema nchi yetu kimataifa. Watanzania tutaendelea kumkumbuka kwa kusimamia ujenzi wa Shule za Kata, Chuo Kikuu cha Dodoma, Hospitali ya Mloganzila, ujenzi wa miundombinu, ikiwemo barabara na Bomba la Gesi, n.k. Kwa hakika, umetufanyia mambo mengi sana. Tunakushukuru sana; na nina uhakika, mchango wako, utaendelea kukumbukwa vizazi hadi vizazi. Waheshimiwa Viongozi; Mabibi na Mabwana; Pamoja na mchango mkubwa ambao tayari ameutoa kwa nchi yetu, Mzee huyu, baada ya kustaafu; kutokana na mapenzi makubwa aliyonayo kwa nchi yetu na Bara letu la Afrika, na baada ya kuona bado ana nguvu za kutosha na kwa kutambua uzoefu mkubwa alionao. Kama mnavyofahamu, Mzee Kikwete, mbali na kuwa Rais wa nchi yetu, ameshika nyadhifa mbalimbali ndani na nje ya nchi. Amekuwa Mwenyekiti wa Jumuiya ya Afrika Mashariki  ; Mwenyekiti wa Jumuiya ya Maendeleo Kusini mwa Afrika  ; Mwenyekiti wa Umoja wa Afrika  ; Mjumbe wa Jopo la Watu Mashuhuri la Kumshauri Katibu Mkuu wa Umoja wa Mataifa kuhusu kukabiliana na Majanga ya Afya, ikiwemo Ebola; Mjumbe wa Jopo la Kumshauri Katibu Mkuu wa Umoja wa Mataifa kuhusu Lishe; Jopo la Kumshauri Katibu Mkuu wa Umoja wa Mataifa kuhusu Afya ya Wanawake, Watoto na Vijana; Balozi wa Heshima wa Chanjo Duniani; aliwahi kuwa Mjumbe wa Kamati ya Usuluhishi wa Mgogoro wa Cote d Ivoire na hivi sasa ni Mwakilishi wa Umoja wa Afrika kwenye Mgogoro wa Libya. Kwa kuzingatia hayo yote, Mzee Kikwete, ameona aendelee kuitumia nchi yetu na Bara letu zima la Afrika; kupitia Taasisi hii aliyoianzisha. Nakupongeza sana Mzee Kikwete. Kwa hakika, umefanya jambo jema. Umeiga mifano ya watangulizi wako, Hayati Baba wa Taifa, Mwalimu Nyerere, Mzee Mwinyi na Mzee Mkapa; ambao nao baada ya kustaafu wameendelea kutoa michango yao kwa njia mbalimbali, ikiwemo kuanzisha taasisi kama hii. Na hii inapaswa kuwa changamoto kwa wastaafu na wazee wengine. Kustaafu sio mwisho wa kutoa mchango kwa Taifa lako. Kustaafu ni hatua tu. Kila mtu, ambaye Mwenyezi Mungu amemjalia umri mrefu, itafika wakati atastaafu. Mimi pia Mwenyezi Mungu akinipa umri, na ukomo wangu wa kuongoza nchi yetu kwa mujibu wa Katiba ukifika, nitastaafu. Na kwa kweli sifikirii na wala sina mpango wa kuongeza muda. Muda ukifika nitaachia kijiti kwa mwingine, na kuungana na watangulizi wangu akina Mzee Mwinyi, Mzee Mkapa na Mzee Kikwete. Waheshimiwa Viongozi, Mabibi na Mabwana; Tumesikia hivi punde kuwa Taasisi hii ya Jakaya Mrisho Kikwete itajishughulisha na masuala makubwa manne. Kwanza, masuala ya afya. Sisi sote hapa tunafahamu umuhimu wa sekta ya afya. Taifa haliwezi kupata maendeleo endapo wananchi wake hawatakuwa na afya njema. Eneo la pili, ambalo Taasisi hii itashughulikia, ni masuala ya maendeleo ya vijana. Kama tujuavyo, vijana ni kundi rika muhimu katika jamii na Taifa kwa ujumla. Uhai wa Taifa lolote lile upo mikononi mwa vijana. Hii ni kwa sababu vijana wapo wengi. Mathalan, hapa nchini ni takriban asilimia 60. Zaidi ya hapo, vijana wana nguvu na uthubutu. Lakini, licha ya ukweli huo, ni wazi kuwa, duniani kote, kundi hili la vijana ndilo lenye kukabiliwa na matatizo mengi, ikiwemo ukosefu wa ajira, elimu na ujuzi, pamoja na changamoto nyingine za kimalezi (mmong onyoko wa maadili, dawa za kulevya, n.k.). Hivyo basi, mikatati ya makusudi inahitajika kushughulikia changamoto mbalimbali zenye kuwakabili vijana. Eneo la tatu, ambalo tumeambiwa Taasisi hii itashughulikia ni kilimo. Sote hapa tunafahamu umuhimu wa sekta ya kilimo kwa maendeleo ya nchi. Uchumi wa nchi nyingi za Afrika unategemea sekta hii ya kilimo. Nikitoa mfano wa hapa nchini, sekta hii imeajiri takriban asilimia 70 ya Watanzania. Inatuhakikishia usalama wa chakula. Inachangia takriban asilimia 25 ya Pato la Taifa na asilimia 30 ya mauzo ya nje. Sekta ya kilimo pia inatoa takriban asilimia 60 ya malighafi kwa ajili ya viwanda vyetu. Hii yote inadhihirisha kuwa sekta ya kilimo ni muhimu. Hivyo, nimefurahi kuona Taasisi hii itashughulika pia na vijana. Eneo la nne, ni utawala bora na amani. Hili nalo ni eneo muhimu sana. Hivyo basi, nimefurahi kuona kuwa Taasisi ya Jakaya Mrisho Kikwete imeamua kushughulikia pia eneo hili la Utawala Bora na Amani. Kwa ujumla, niseme tu kwamba, maeneo yote manne ambayo Taasisi ya Jakaya Mrisho Kikwete imechagua kuyashughulikia ni muhimu sana. Na bila shaka, mtakubaliana nami kuwa, maeneo hayo manne ni ya kipaumbele kwa Serikali nyingi za Afrika hivi sasa, ikiwemo Serikali ninayoingoza. Hivyo basi, nakupongeza sana Mzee Kikwete kwa kuchagua kwa umakini maeneo hayo. Na nimefurahi kuona kuwa kaulimbiu ya Taasisi hii inasema  Transforming Lives Through Collaboration , yaani  Kuboresha Maisha ya Watu kwa Ushirikiano na Wadau Wote . Hii ina maana kuwa Taasisi hii imeazimia kufanya kazi kwa kushirikiana na si kushindana na Serikali. Hili ni jambo jema. Na napenda nitumie fursa hii nikuhakikishie Mzee Kikwete kuwa Serikali ninayoingoza inaunga mkono Taasisi yako na tutashirikiana nayo kwa kwa karibu, kwa hali na mali, katika kutekeleza malengo iliyojiwekea. Mheshimiwa Rais Mstaafu, Mzee Kikwete; Umeeleza hivi punde kuwa, japokuwa Taasisi yako itashughulikia mambo manne, lakini mmepanga kuanza na suala la afya, na hasa mtaelekeza nguvu katika mapambano dhidi ya vifo vya akina mama wajawazito na watoto chini ya umri wa miaka mitano. Hili ni jambo jema sana. Kama nilivyosema awali, sekta ya afya ni nyeti na muhimu kwa maendeleo ya Taifa lolote. Lakini, zaidi ya hapo, sote hapa tunafahamu kuwa vifo vya akina mama wajawazito na watoto chini ya umri wa miaka mitano ni miongoni mwa changamoto kubwa zenye kulikabili Bara letu. Takwimu zinaonesha kuwa Nchi za Afrika zilizopo Kusini mwa Jangwa la Sahara ndizo zinakabiliwa zaidi na changamoto ya vifo vya wajawazito na watoto wenye umri chini ya miaka mitano. Nitumie fursa hii kukupongeza sana Mzee Kikwete. Wakati wa Uongozi wako nchi yetu ilipata mafanikio makubwa katika eneo hili. Tuliweza kupunguza idadi ya vifo vya watoto chini ya umri wa miaka mitano kutoka 112 mwaka 2004/2005 hadi kufikia 67 mwaka 2014/2015, kwa kila watoto 1,000. Aidha, vifo vya wajawazito vilipungua kutoka wastani wa vifo 800 mwaka 2004/2005 hadi kufikia 432 mwaka 2014/2015, kwa kila vizazi hai 100,000. Hongera sana Mzee Kikwete. Serikali ya Awamu ya Tano ninayoingoza imejipanga kuendeleza mafanikio haya. Na nimefurahi Waziri wa Afya yupo hapa. Suala la kupunguza vifo vya wajawazito na watoto wa chini ya miaka mitano tumeliweka kuwa miongoni mwa vipaumbele vya Mpango wa Taifa wa Maendeleo wa Miaka Mitano (2016/2017   2020/2021). Kupitia Mpango huo, tunalenga kupunguza vifo vya watoto wa chini ya miaka mitano kutoka 67 hadi 45 kwa kila watoto 1,000, na vifo vya wajawazito kutoka 432 hadi kufikia 250, kwa kila vizazi hai 100,000. Na tayari tumeanza kuchukua hatua. Mathalan, ili kukabiliana na tatizo la vifo vya akina mama wajawazito, hivi sasa tunavipanua na kuviboresha takriban vituo vya afya 208 nchi nzima ili kuviwezesha kutoa huduma dharura za upasuaji. Hatua hii bila shaka itasaidia kupunguza vifo vya wajawazito wakati wa kujifungua. Kuhusu vifo vya watoto chini ya umri wa miaka 5, hivi sasa watoto wote wanapata huduma za chanjo bure; na dawa za chanjo zipo za kutosha. Ni matumaini yetu kuwa, kutokana na hatua hizi na nyingine nyingi tunazozichukua, na kwa kushirikiana na wadau wengine, ikiwemo Taasisi ya Jakaya Mrisho Kikwete, tutaweza kukabiliana na changamoto ya vifo vya wajawazito na watoto wenye umri chini ya miaka mitano. Dying while giving life is unacceptable. Vilevile, vifo vya watoto wetu wadogo havikubaliki. Ni lazima tushirikiane kuzuia vifo hivyo. Mheshimiwa Rais Mstaafu, Mzee Kikwete; Waheshimiwa Viongozi mliopo; Wageni Waalikwa, Mabibi na Mabwana: Hapa sio mahali pa hotuba. Tupo hapa kwa ajili ya kushuhudia uzinduzi wa Taasisi ya Rais wetu mstaafu ya Jakaya Mrisho Kikwete. Hata hivyo, kabla sijahitimisha hotuba yangu naomba niseme masuala machache ya mwisho. Jambo la kwanza, napenda kurudia tena kukupongeza Mheshimiwa Rais Mstaafu Mzee Kikwete kwa kuanzisha Taasisi hii na napenda nikuahidi tena kuwa Serikali ninayoingoza itashirikiana na karibu sana na Taasisi yako. Nawaomba pia wadau mbalimbali waiunge mkono Taasisi hii. Nawashukuru na kuwapongeza wadhamini waliojitolea kumsaidia Rais wetu Mstaafu katika kuendesha Taasisi hii. Niwaombe pia Mabalozi, hususan wa nchi za Afrika, mlioshiriki katika uzinduzi huu, kuitangaza Taasisi kwenye nchi zenu. Kama mlivyosikia, Taasisi hii sio kwamba itaendesha shughuli hapa Tanzania pekee bali kwenye Bara zima la Afrika. Hivyo, nawasihi muitangaze na kuiunga mkono. Jambo la pili, napenda kuahidi kuwa Serikali ya Awamu ya Tano itashirikiana na taasisi zote za kiraia zinazofanyakazi hapa nchini zenye lengo la kuwaletea maendeleo Watanzania. Hata hivyo, niwe mkweli, Serikali ninayoingoza, kamwe; haitashirikiana au kuifumbia macho taasisi yoyote ya kiraia yenye malengo ya kuvuruga amani ya nchi yetu au kuharibu maadili ya Watanzania. Taasisi kama ambayo Mheshimiwa Rais Mstaafu amezitolea mfano hivi punde, ambazo zinafadhiliwa ili kuvuruga amani na utulivu ndani ya nchi, kamwe hatutaziuga mkono. Jambo la tatu na la mwisho, lakini sio mwisho kwa umuhimu, napenda kutoa shukrani zangu kwa Mheshimiwa Kikwete. Nafahamu nimemshukuru mara kadhaa. Lakini, nitaendelea kufanya hivyo kila wakati nikipata nafasi. Bila ya Mzee huyu, huenda leo mimi nisingekuwa Rais. Hivyo, namshukuru sana. Lakini pia, nawashukuru viongozi wengine wastaafu, Mzee Mwinyi, Mzee Mkapa, Mzee Karume, Makamu wa Rais Mzee Bilal, Mawaziri Wakuu Wastaafu, Makamu Wenyeviti wastaafu wa CCM kwa kunilea na kuniongoza. Sina cha kuwalipa zaidi ya kusema ahsanteni. Naahidi nitaendelea kuwaenzi. Niwaombe Watanzania wote tuendelee kuwaenzi wazee na wastaafu wetu. Na niseme tu kuwa, binafsi, kila ninapokutana na Marais wastaafu, Mzee Mwinyi, Mzee Mkapa, Mzee Kikwete, Mzee Karume pamoja na viongozi wengine wastaafu, huwa najisikia faraja sana. Wanaifundisha na kuniongoza. Na hii ndio sifa yetu kubwa sisi Watanzania. Sio kwenye nchi nyingi, utakuta viongozi wastaafu; au viongozi wastaafu na waliopo madarakani; wanakutana na kukaa pamoja. Sehemu nyingine jambo hili haliwezekani kabisa. Na mifano ipo mingi. Baada ya kusema hayo, sasa ninayo furaha kutamka kuwa Taasisi ya Jakaya Mrisho Kikwete imezunduliwa Rasmi. Naitakia mafanikio mema na makubwa Taasisi hii. Mungu Mbariki Rais Mstaafu Jakaya Mrisho Kikwete! Mungu Wabariki Marais na Viongozi wengine Wastaafu! Mungu Ibariki Taasisi ya Jakaya Mrisho Kikwete! Mungu Zibariki Taasisi zote za Kiraia zenye nia njema na Nchi yetu! Mungu Ibariki Tanzania!  Ahsanteni sana kwa kunisikiliza  