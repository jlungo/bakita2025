  HOTUBA  YA  MAKAMU  WA  RAISI  KILELE  CHA  NGO’s  TAREHE  05  OKTOBA  2023  Jamhuri  ya  Muungano  wa  Tanzania…  Napenda  kuanza  kwa  kumshukuru  Mwenyezi  Mungu  kwa  kutujalia  afya  njema  na  siku  hii  nzuri.  Aidha,  namshukuru  sana  Mheshimiwa  Dkt.  Dorothy  Gwajima  (Mb.),  Waziri  wa  Maendeleo  ya  Jamii,  Jinsia,  Wanawake  na  Makundi  Maalum  kwa  kunialika  kwenye  kilele  cha  Jukwaa  la  Mashirika  Yasiyo  ya  Kiserikali.  Nakupongeza  pia  kwa  kuendelea  kusimamia  utekelezaji  wa  shughuli  za  Mashirika  Yasiyo  ya  Kiserikali  hapa  nchini,  pamoja  na  kufanikisha  kufanyika  kwa  Jukwaa  la  Mwaka  la  Mashirika  Yasiyo  ya  Kiserikali  kwa  mwaka  wa  tatu  mfululizo.  Vilevile,  nalipongeza  Baraza  la  Taifa  la  Mashirika  Yasiyo  ya  Kiserikali  (NaCoNGO),  kwa  ushirikiano  mzuri  na  Serikali,  hususan  katika  uratibu  wa  shughuli  za  Mashirika  Yasiyo  ya  Kiserikali  hapa  Tanzania.  Aidha,  nawashukuru  Wasajili  wa  Mashirika  Yasiyo  ya  Kiserikali  walioungana  nasi  katika  Jukwaa  hili  kutoka  nchi  za  Malawi,  Ethiopia,  Zambia  na  Uganda.  Karibuni  sana  Tanzania.  Waheshimiwa  Viongozi,  Ndugu  Washiriki  na  Wageni  Waalikwa;  Serikali  kupitia  Ofisi  ya  Msajili  wa  Mashirika  Yasiyo  ya  Kiserikali,  ina  jukumu  la  kusajili  na  kuratibu  shughuli  za  Mashirika  hayo  na  kuhakikisha  kuwa  Mashirika  hayo  yanatekeleza  shughuli  zake  kwa  uhuru  na  kwa  kuzingatia  sheria,  malengo,  mipango,  mikakati  na  kwa  kufuata  misingi  ya  uwazi  na  uwajibikaji.  Kimsingi  Mashirika  Yasiyo  ya  Kiserikali  yamekuwa  yakichagiza  jitihada  za  Serikali  katika  kuwaletea  Wananchi  maendeleo  kupitia  utekelezaji  wa  miradi  na  shughuli  mbalimbali  hususan  katika  afya,  kilimo,  elimu,  maji,  mazingira,  utawala  bora,  uwezeshaji  wa  jamii,  miundombinu,  mifugo  na  uvuvi  pamoja  na  sekta  nyingine  mtambuka.  Hakika  miradi  hiyo,  imewanufaisha  wananchi  wengi  kijamii  na  pia  imechangia  katika  kuboresha  utoaji  wa  huduma  mbalimbali,  kuongeza  fursa  za  ajira  hasa  kwa  vijana,  wanawake  na  watu  wenye  ulemavu,  pamoja  na  kuongeza  kasi  ya  ukuaji  wa  uchumi  wa  mtu  mmoja  mmoja  na  Taifa  kwa  ujumla.  Nimepata  fursa  ya  kujionea  shughuli  mbalimbali  zinazotekelezwa  na  Mashirika  Yasiyo  ya  Kiserikali  kupitia  mabanda  machache  ya  maonesho  ambayo  nimeyatembelea.  Nilichokiona  ni  uthibitisho  wa  mchango  mkubwa  unaotolewa  na  Mashirika  hayo  katika  kuleta  maendeleo  endelevu  kwa  Taifa  letu.  Ninawapongeza  washiriki  wote  wa  maonesho  haya.  1  Waheshimiwa  Viongozi,  Ndugu  Washiriki  na  Wageni  Waalikwa;  Serikali,  itaendelea  kuweka  mazingira  wezeshi  ili  Mashirika  Yasiyo  ya  Kiserikali  yaweze  kutekeleza  majukumu  yake  kwa  ufanisi  wa  hali  ya  juu  zaidi.  Miongoni  mwa  hatua  ambazo  Serikali  imechukua  katika  kuboresha  mazingira  ya  utendaji  kazi  na  kuongeza  utambuzi  wa  mchango  wa  Mashirika  Yasiyo  ya  Kiserikali,  ni  pamoja  na  kuandaliwa  kwa  Mwongozo  wa  Uratibu  wa  Mashirika  Yasiyo  ya  Kiserikali  Tanzania  Bara  (2020),  Mfumo  wa  Kielektroniki  wa  Usajili  na  Uratibu  wa  Mashirika  Yasiyo  ya  Kiserikali  (2020),  Kitabu  cha  Mchango  wa  Mashirika  Yasiyo  ya  Kiserikali  katika  Maendeleo  ya  Taifa  (2020/2021/2022),  pamoja  na  Mkakati  wa  Kitaifa  wa  Uendelevu  wa  Mashirika  Yasiyo  ya  Kiserikali  (2022/23  –  2026/27).  Hatua  nyingine  ni  uanzishwaji  wa  Madawati  ya  Uratibu  wa  Mashirika  Yasiyo  ya  Kiserikali  katika  Wizara  za  Kisekta  na  Mfumo  wa  Ramani  ya  Kidigitali  ya  Utambuzi  wa  Mashirika  Yasiyo  ya  Kiserikali  (NGOs  DigitalMapping  Tool).  Waheshimiwa  Viongozi,  Ndugu  Washiriki  na  Wageni  Waalikwa;  Nafahamu  kuwa  zipo  changamoto  mbalimbali  ambazo  zimekuwa  zikiathiri  ufanisi  wa  shughuli  zenu.  Baadhi  ya  changamoto  kama  ilivyoelezwa  katika  Risala  ya  Baraza  la  Taifa  la  Mashirika  Yasiyo  ya  Kiserikali  ni  uchelewaji  wa  kupata  vibali  kwa  ajili  ya  utekelezaji  wa  miradi  na  shughuli  mbalimbali,  vigezo  vigumu  vya  upatikanaji  wa  misamaha  ya  kodi,  mifumo  ya  kielektroniki  ya  Wizara,  Idara  na  Taasisi  za  Serikali  kutosomana  na  baadhi  ya  Mashirika  Yasiyo  ya  Kiserikali  kutozingatia  utekelezaji  wa  baadhi  ya  vifungu  vya  Sheria  ya  Mashirika  Yasiyo  ya  Kiserikali.  Kwa  msingi  huo,  ni  vema  kutafuta  ufumbuzi  wa  kudumu  wa  changamoto  hizo  na  katika  hili,  naielekeza  Wizara  ya  Maendeleo  ya  Jamii,  Jinsia,  Wanawake  na  Makundi  Maalum  kushirikiana  na  Wizara  nyingine  pamoja  na  Baraza  la  Taifa  la  Mashirika  Yasiyo  ya  Kiserikali  (NaCoNGO)  kufanyia  kazi  changamoto  hizo.  Taarifa  ya  utatuzi  wa  changamoto  hizo  iwasilishwe  Ofisi  ya  Waziri  Mkuu  mapema  iwezekanavyo.  Waheshimiwa  Viongozi,  Ndugu  Washiriki  na  Wageni  Waalikwa;  Tunapoadhimisha  kilele  cha  Jukwaa  hili,  napenda  kutoa  msisitizo  maalum  katika  masuala  matatu  ya  msingi,  kama  ifuatavyo:  Kwanza,  ni  kuhusu  uwajibikaji  na  uwazi  katika  Mashirika  Yasiyo  ya  Kiserikali.  Bado  hakuna  uwazi  wa  kutosha  kuhusu  rasilimali  zinazopatikana  na  namna  zinavyotumika  katika  kutekeleza  miradi  iliyokusudiwa,  na  wakati  2  mwingine  kuna  matumizi  ya  rasilimali  hizo  ambayo  hayawiani  na  malengo.  Hivyo,  nawasisitiza  kuzingatia  uwazi  kwa  kuwa  ni  muhimu  katika  kuwezesha  Serikali  kufanya  maamuzi  mbalimbali  yahusuyo  uratibu  wa  shughuli  za  Mashirika  Yasiyo  ya  Kiserikali,  kama  vile  misamaha  ya  kodi,  michango  ya  Mashirika  hayo  katika  maendeleo  ya  nchi  n.k.  Pili,  ni  kuzingatia  maadili  ya  Kitanzania.  Mashirika  Yasiyo  ya  Kiserikali  yanawajibika  kutunza  na  kulinda  maadili  kwa  kuheshimu  mila,  desturi  na  tamaduni  za  Kitanzania  katika  utekelezaji  wa  programu  mbalimbali.  Aidha,  nawakumbusha  kuzingatia  sheria  za  nchi  na  kufuata  miongozo  mbalimbali  inayoratibu  shughuli  za  Mashirika  yenu.  Wizara  ya  Maendeleo  ya  Jamii,  Jinsia,  Wanawake  na  Makundi  Maalum  ishirikiane  na  wadau  wengine  katika  kusimamia  suala  hili.  Tafadhalini  sana  NGO’s  zetu  hapa  nchini  msikubali  kuwa  tarumbeta  za  wasiotutakia  mema.  Kamati  ya  Bunge  ya  Ustawi  na  Maendeleo  ya  Jamii  muendelee  kufanya  uchambuzi  makini  wa  mchango  wa  NGO’s  na  kuishauri  serikali  ipasavyo  juu  ya  mwenendo  na  ufanisi  wa  mashirika  haya.  Tatu,  ni  mabadiliko  ya  tabianchi.  Hili  ni  eneo  muhimu  linalopaswa  kuangaliwa  kwa  jicho  la  kipekee  na  Mashirika  Yasiyo  ya  Kiserikali.  Tanzania  ni  miongoni  mwa  nchi  zinazoathiriwa  na  mabadiliko  ya  tabianchi  na  hali  ya  hewa  isiyotabirika.  Hali  hii  inadhihirika  kupitia  mvua  zisizotabirika,  ongezeko  la  joto,  ukame,  mafuriko,  magonjwa,  ukosefu  wa  malisho  na  kutoweka  kwa  vyanzo  vya  maji.  Athari  hizi  za  mabadiliko  ya  tabianchi  zimeathiri  sekta  mbalimbali,  ikiwa  ni  pamoja  na  kilimo,  utalii,  nishati,  maji,  afya,  mifugo  na  mifumo  ikolojia  ya  bahari  na  ardhi,  na  hivyo  kuathiri  ongezeko  la  pato  la  Taifa.  Kwa  upande  wake,  Serikali  inaendelea  kufanya  jitihada  mbalimbali  za  kukabiliana  na  mabadiliko  ya  tabianchi.  Kupitia  Ofisi  ya  Makamu  wa  Rais,  Wakala  wa  Misitu  Tanzania  (TFS),  Mikoa  na  Serikali  za  Mitaa  zimekuwa  zikihimiza  upandaji  miti,  kufanya  kampeni  za  usafi  wa  mazingira  na  kuhimiza  kilimo/uvuvi/ufugaji  endelevu  unaozingatia  kanuni  za  utunzaji  mazingira.  Nafahamu  kuwa  yapo  Mashirika  Yasiyo  ya  Kiserikali  ambayo  yanatekeleza  majukumu  yake  katika  afua  hii  ya  uhifadhi  wa  mazingira  na  kukabiliana  na  athari  zinazotokana  na  mabadiliko  ya  tabianchi  na  uharibifu  wa  mazingira.  Serikali  ingependa  kuona  ushiriki  zaidi  wa  NGOs  katika  utoaji  elimu  na  hamasa  kuhusu  uhifadhi  wa  mazingira,  udhibiti  wa  majanga  na  maisha  endelevu  (disaster  management  and  sustainable  livelihood),  utunzaji  wa  misitu  na  uoto  wa  asili  na  kuchangia  katika  utengenezaji/uboreshaji  wa  sera  mbalimbali.  Aidha,  mnayo  nafasi  ya  kubuni  programu  muhimu  kama  ukusanyaji  na  urejelezaji  taka,  biashara  ya  kaboni,  uanzishwaji  na  utunzaji  wa  vitalu  vya  miti  na  usambazaji  wa  3  miche  pamoja  na  usafi  wa  mazingira  katika  maeneo  maalum,  mfano:  fukwe  za  Bahari/Maziwa,  barabara  n.k.  Nawasihi  mshirikiane  na  Serikali  na  Sekta  Binafsi  katika  kutekeleza  miradi  na  shughuli  mbalimbali  za  kukabiliana  na  athari  za  mabadiliko  ya  tabianchi.  Waheshimiwa  Viongozi,  Ndugu  Washiriki  na  Wageni  Waalikwa;  Katika  Jukwaa  hili,  tumekuwa  na  ushiriki  wa  Msajili  wa  Mashirika  Yasiyo  ya  Kiserikali  kutoka  nchi  ya  Uganda.  Ninaamini  hii  ni  fursa  kwao  kujifunza  na  kuchota  maarifa  kutoka  kwetu  namna  ambavyo  Mashirika  Yasiyo  ya  Kiserikali  yanavyoratibiwa  na  yanavyotekeleza  majukumu  yake.  Hivyo,  ningependa  kuhimiza  nasi  tujifunze  kutoka  nchi  hizo  ili  kuboresha  uratibu  na  usimamizi  wa  Mashirika  Yasiyo  ya  Kiserikali.  Nawaomba  muimarishe  ushirikiano  huu  na  nchi  zote  Jirani  nan  chi  nyingine  rafiki  katika  ukanda  huu  wa  bara  la  Afrika.  Mwisho,  napenda  kumalizia  kwa  kuwapongeza  kwa  maadhimisho  haya  ya  Jukwaa  la  Mwaka  la  Mashirika  Yasiyo  ya  Kiserikali.  Ni  matumaini  yangu  kuwa  utaratibu  huu  wa  kuandaa  Jukwaa  hili,  ambao  nafahamu  ulipongezwa  na  kuungwa  mkono  na  Rais  wa  Jamhuri  ya  Muungano  wa  Tanzania,  Mhe.  Dkt.  Samia  Suluhu  Hassan,  wakati  wa  kilele  cha  Jukwaa  kilichofanyika  tarehe  30  Septemba,  2021,  utakuwa  endelevu.  Baada  ya  kusema  hayo,  sasa  nipo  tayari  kwa  ajili  ya  kuzindua  mfumo  wa  Ramani  ya  Kidigitali  ya  Utambuzi  wa  Mashirika  Yasiyo  ya  Kiserikali  na  kutoa  tuzo  mbalimbali.  Asanteni  sana  kwa  kunisikiliza