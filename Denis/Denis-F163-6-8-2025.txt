  HOTUBA  YA  MHE.  DKT.  JOHN  POMBE  JOSEPH  MAGUFULI,  RAIS  WA  JAMHURI  YA  MUUNGANO  WA  TANZANIA  WAKATI  WA  KUWEKA  JIWE  LA  MSINGI  KWENYE  MRADI  WA  UMEME  WA  KINYEREZI  TAREHE  16  MEI  2016  Mheshimiwa  Prof.  Sospeter  Muhongo,  Waziri  wa  Nishati  na  Madini,  Mheshimiwa  Balozi  Masaharu  Yoshida,  Balozi  wa  Japan  nchini,  Mheshimiwa  Martha  Mlata,  Mwenyekiti  wa  Kamati  ya  Bunge  ya  Nishati  na  Madini;  Mheshimiwa  Paul  Makonda,  Mkuu  wa  Mkoa  wa  Dar  es  Salaam;  Mheshimiwa  Ramadhan  Madabida,  Mwenyekiti  wa  Chama  Cha  Mapinduzi  Mkoa  wa  Dar  es  Salaam;  Waheshimiwa  Wabunge  wa  Mkoa  wa  Dar  es  Salaam  mliopo  hapa;  Katibu  Mkuu  na  Naibu  Katibu  Mkuu  wa  Wizara  ya  Nishati  na  Madini;  Mhandisi  Felchesmi  Mramba,  Mkurugenzi  Mtendaji  wa  TANESCO;  Viongozi  Mbalimbali  mliopo  hapa;  Wageni  Waalikwa,  Ndugu  Wananchi;  Mabibi  na  Mabwana.  Mheshimiwa  Waziri  nianze  kwa  kukushukuru  kwa  kunikaribisha  kushiriki  katika  hafla  hii  ya  kuweka  Jiwe  la  Msingi  la  Ujenzi  wa  Mradi  wa  Kufua  Umeme  wa  Kinyerezi  II,  ambao  ukikamilika  utaongeza  megawati  240  kwenye  Gridi  ya  Taifa.  Mradi  huu  ni  muhimu  sana  kwa  ustawi  na  maendeleo  ya  taifa  letu.  Hivyo,  napenda  hapa  mwanzoni  kabisa  kuwapongeza  wewe,  Mheshimiwa  Waziri  pamoja  na  watendaji  wako  katika  Wizara,  kwa  kazi  kubwa  mnayoifanya  ya  kutekeleza  miradi  ya  umeme  kwa  lengo  la  kuifanya  nchi  yetu  kuwa  na  nishati  ya  umeme  ya  kutosha.  Ninafahamu  zipo  changamoto  nyingi  zinazowakabili  lakini  mnajitahidi  kuzishughulikia.  Hafla  hii  ya  kuweka  jiwe  la  msingi  la  kituo  cha  kufufua  umeme  unaotumia  gesi  asilia  cha  Kinyerezi  II  inafanyika  miezi  michache  tu  tangu  kufanyika  kwa  uzinduzi  wa  Kituo  cha  Kufua  Umeme  cha  Kinyerezi  I  mwezi  Oktoba  2015.  Kituo  cha  Kinyerezi  I  hivi  sasa  kinazalisha  megawati  105.  Tumearifiwa  hivi  punde  kuwa  ndani  ya  kipindi  cha  wiki  mbili  zijazo,  Kituo  cha  Kinyerezi  I  kitakuwa  na  uwezo  wa  kuzalisha  megawati  150.  Miradi  hii  yote  ni  matokeo  ya  kukamilika  kwa  ujenzi  wa  Bomba  la  Gesi  kutoka  Mtwara,  Lindi  hadi  Dar  es  Salaam  uliojengwa  kwa  gharama  ya  Dola  za  Marekani  bilioni  Naomba  mniruhusu  kutumia  fursa  hii  kuwashukuru  wageni  waalikwa  na  wananchi  mliopo  mahali  hapa  kwa  kujitokeza  kwa  wingi  kushuhudia  uwekaji  wa  jiwe  la  msingi  la  mradi  huu.  Ndugu  Wananchi,  Mabibi  na  Mabwana;  Umeme  ni  maendeleo.  Umeme  ni  kichocheo  muhimu  katika  ukuaji  wa  uchumi  wa  Taifa  lolote  duniani.  Matumizi  ya  nishati  duniani  hutumika  kama  kipimo  cha  maendeleo  ya  nchi  husika.  Umeme  unasaidia  kuongeza  ufanisi  wa  shughuli  za  kiuchumi  na  kuboresha  upatikanaji  wa  huduma  za  jamii  kama  vile  afya,  elimu  na  maji.  Bila  ya  kuwepo  kwa  umeme  wa  uhakika,  hata  ndoto  yetu  ya  kujenga  uchumi  wa  viwanda  haitaweza  kutimia.  Tukiwa  na  umeme  wa  uhakika  tutaweza  kujenga  viwanda  vidogo  vidogo,  vya  kati  na  vikubwa  na  hivyo  kutengeneza  ajira  kwa  wananchi  wetu.  Kwa  mujibu  ya  takwimu  zilizopo,  uwezo  wa  nchi  yetu  wa  kuzalisha  umeme  ni  kati  ya  megawati  1200  hadi  1500  kwa  mwaka.  Na  kama  tulivyosikia  hivi  punde  kutoka  kwa  Mheshimiwa  Waziri,  hivi  sasa  tunazalisha  megawati  1025.  Hii  ina  maana  kuwa  kila  Mtanzania  kwa  sasa  anatumia  wastani  wa  watt  30  kwa  mwaka.  Tukijilinganisha  na  nchi  nyingine,  ambapo  Kenya  ni  watt  40,  China  watt  490,  Afrika  Kusini  watt  500  na  Marekani  watt  1683,  utaona  kuwa  uwezo  wetu  wa  kuzalisha  nishati  ya  umeme  bado  upo  chini.  Hivyo,  tunahitaji  kuongeza  jitihada  zaidi  za  kuzalisha  umeme.  Ndugu  Wananchi,  Mabibi  na  Mabwana;  Wakati  wa  kampeni  za  Uchaguzi  Mkuu  mwaka  jana  tulitoa  ahadi  ya  kujenga  uchumi  wa  viwanda.  Lakini  wakati  tukiahidi  hayo,  tulifahamu  pia  kuwa  ili  kuweza  kujenga  uchumi  wa  viwanda  ni  lazima  tuwe  na  umeme  wa  uhakika.  Ni  kwa  sababu  hiyo,  leo  nimefarijika  sana  kukaribishwa  kuweka  jiwe  la  msingi  la  Mradi  wa  Kufufua  Umeme  wa  Kinyerezi    Tukio  hili  linatokea  takriban  miezi  mitatu  tu  baada  ya  mimi  kuingia  madarakani.  Hii  ni  hatua  nzuri.  Mradi  huu  wa  Kinyerezi  II  unatekelezwa  kwa  ubia  kati  ya  Serikali  yetu  na  Japan.  Gharama  ya  mradi  huu  ni  Dola  za  Marekani  milioni  344.  Serikali  ya  Japan  inagharamia  85%  ya  mradi  na  nchi  yetu  inachangia  15%.  Wenzetu  wa  Japan  walikwishatoa  kiasi  cha  Dola  za  Marekani  292,  lakini  mradi  huu  ulikwama  kuanza  kutekelezwa  kwa  takriban  miaka  miwili  kutokana  na  nchi  yetu  kukawia  kuchangia.  Kufuatia  kuimarika  na  kuongezeka  kwa  ukusanyaji  mapato  tangu  tulipoingia  madarakani  mwezi  Novemba  2015,  Serikali  ilifanikiwa  kutoa  kiasi  cha  asilimia  15%  kilichohitajika  sawa  na  shilingi  bilioni  120,  mwezi  Januari  2016.  Kutolewa  kwa  fedha  hizo  ndiko  kumewezesha  mradi  huu  sasa  kuanza  kutekelezwa.  Kwa  niaba  ya  Serikali  na  Watanzania  kwa  ujumla,  napenda  kutumia  fursa  hii  kuishukuru  Serikali  ya  Japan  kwa  kutupatia  mkopo  wa  kutekeleza  mradi  huu.  Nimefurahi  kumwona  Balozi  wa  Japan,  Mheshimiwa  Masaharu  Yoshida  yupo  pamoja  nasi  katika  shughuli  hii.  Nina  imani  atafikisha  shukrani  zetu  kwenye  Serikali  yake.  Mheshimiwa  Waziri;  Miradi  mingi  ya  umeme  iliyopo  hapa  nchini  hivi  sasa  inaendeshwa  kwa  kutumia  mitambo  ya  kukodisha.  Umeme  wa  mitambo  ya  kukodisha  umekuwa  ukisababisha  matatizo  mengi  kwa  nchi  yetu,  ikiwemo  gharama  za  uwendeshaji  kuwa  juu  na  hivyo  kufanya  bei  ya  umeme  kuwa  ghali.  Sasa  wakati  umefika  wa  kuachana  na  utaratibu  huo.  Ndiyo.  Ni  lazima  tuanze  kutekeleza  miradi  ya  umeme  kwa  kutumia  mitambo  yetu  wenyewe.  Hii  ndio  sababu  nilianza  hotuba  yangu  kwa  kukupongeza  Mheshimiwa  Waziri  kwa  kuwa  natambua  kuwa  mnafanya  jitihada  mbalimbali  ili  kuondokana  na  utaratibu  wa  zamani  kukodisha  mitambo.  Hatua  mnazozichukua  ni  muhimu  hasa  kwa  kuzingatia  kuwa  nchi  yetu  ina  vyanzo  vingi  vya  kuzalisha  umeme,  ikiwemo  gesi  asilia,  makaa  ya  mawe,  maji,  upepo  na  madini  ya  uraium  n.k.  Kiwango  cha  gesi  asilia  tuliyonayo  hivi  sasa  ni  takriban  futi  za  ujazo  trilioni  57.  Hivi  karibuni  tu  ugunduzi  mwingine  wa  gesi  umefayika  hapo  Ruvu.  Kutokana  na  utajiri  huu  wa  gesi,  nchi  yetu  haina  sababu  ya  kuendelea  kulalamikia  tatizo  la  umeme.  Kuna  nchi  nyingi  duniani,  hususan  katika  Bara  la  Ulaya,  zinalazimika  kusafirisha  gesi  masafa  marefu  kwa  ajili  ya  kupata  nishati  ya  umeme.  Sisi  tunayo  gesi  ya  kutosha  hapa  hapa  nyumbani.  Wataalam  tunao.  Ni  lazima  tutumie  gesi  yetu  kuzalisha  umeme  wa  kutosha.  Tukiwa  na  umeme  wa  kutosha,  gharama  za  umeme  zitashuka  na  hivyo  kuwapunguzia  ugumu  wa  maisha  wananchi  wetu.  Nimefarijika  kusikia  kuwa  mmejipanga  kuupanua  Mradi  wa  Kinyerezi  I  ili  uweze  kuzalisha  Megawati  335  kutoka  Megawati  150  za  sasa.  Nyongeza  hii  ya  Megawati  185  zikijumlishwa  na  hizi  240  zitakazotokana  na  mradi  ambao  tunaweka  Jiwe  la  Msingi  leo  zitatuhakikishia  kupata  Megawati  425  katika  kipindi  cha  takribani  miaka  miwili  na  nusu  ijayo.  Nafahamu  ili  kutekeleza  mradi  wa  upanuzi  wa  Kinyerezi  I,  Mkandarasi  anahitaji  takriban  Dola  za  Marekani  milioni  20.  Napenda  kuwaahidi  kuwa  Serikali  itafanya  jitihada  za  kutafuta  fedha  hizo,  ikiwezekana  zipatikane  ndani  ya  mwezi  huu,  ili  mradi  huo  nao  uanze  kutelezwa  mara  moja.  Tunataka  nchi  yetu  iwe  na  umeme  wa  kutosha  tena  wa  bei  nafuu.  Wageni  Waalikwa;  Mabibi  na  Mabwana;  Sambamba  na  miradi  hiyo,  nimearifiwa  pia  kuwa  maandalizi  ya  ujenzi  wa  Mtambo  ya  Kinyerezi  III  wenye  uwezo  wa  kuzalisha  Megawati  600  (Megawati  300  Awamu  ya  I  na  Megawati  300  Awamu  ya      na  Kinyerezi  IV  wenye  uwezo  wa  Megawati  330,  ambayo  yote  inatumia  gesi  asilia,  yanaendelea  vizuri.  Aidha,  kama  alivyoeleza  Mheshimiwa  Waziri  hivi  punde,  utekelezaji  wa  miradi  ya  umeme  inayotumia  vyanzo  vingine  vya  umeme  nayo  inaendelea.  Kukamilika  kwa  miradi  hii  yote  kutawezesha  nchi  yetu  siyo  tu  kuwa  na  umeme  wa  kutosha  kwa  matumizi  ya  ndani  bali  pia  kuuza  nchi  za  jirani.  Tukiweza  kuuza  umeme  wetu  nje  tutapata  fedha  za  kutekeleza  miradi  mingine  ya  maendeleo,  kama  vile  ujenzi  wa  Bomba  la  Kusafirisha  Mafuta  kutoka  Ziwa  Albert  nchini  Uganda  hadi  Bandari  ya  Tanga,  ambao  unatarajiwa  kuanza  hivi  karibuni  na  kuzalisha  ajira  za  moja  kwa  moja  takriban  21,500.  Tukiwa  na  miradi  mingi  ya  maendeleo  kama  hii  tutaweza  kukabiliana  vizuri  na  changamoto  ya  ukosefu  wa  ajira  inayokabili  wananchi  wetu.  Ndugu  Wananchi;  Mabibi  na  Mabwana;  Nchi  yetu  inahitaji  maendeleo.  Kwa  kutambua  hilo,  Serikali  ya  Awamu  ya  Tano  ninayoingoza  imejipanga  kufanya  kazi  ya  kuwaletea  Watanzania  maendeleo  bila  kujali  tofauti  za  dini,  kabila  au  itakadi  za  kisiasa.  Tunafanya  hivyo  kwa  vile  tunaamini  maendeleo  hayana  chama.  Ombi  langu  kwa  wananchi,  endeleeni  kuunga  mkono  hatua  mbalimbali  tunazozichukua  katika  kuwaletea  maendeleo.  Na  katika  hili,  napenda  kuwapongeza  wananchi  wa  Kinyerezi  kwa  kukubali  mradi  huu  kutekelezwa  katika  eneo  lenu.  Nafahamu  bado  kuna  changamoto  kadhaa  zinawakabili,  ikiwemo  baadhi  yenu  kutolipwa  fidia.  Napenda  kuwahakikishia  kuwa  fedha  zenu  za  fidia  zipo  na  hivi  karibuni  mtalipwa  kwa  mujibu  wa  sheria  za  nchi  yetu  (Sheria  ya  Vijiji,  Sheria  ya  Ardhi  na  Sheria  ya  Mipango  Miji  na  Matumizi  Bora  ya  Ardh  .  Lakini  kwa  wale  ambao  wamegomea  kupokea  fidia  zao,  Serikali  kamwe  haitahangaika  nao.  Mheshimiwa  Waziri;  Ndugu  Wananchi;  Mabibi  na  Mabwana;  Mradi  huu  upo  Kinyerezi.  Hapa  Kinyerezi  wapo  vijana  na  akina  mama.  Hivyo  basi,  nina  imani  kuwa  wananchi  wa  Kinyerezi  watapewa  kipaumbele  katika  kupata  ajira  kwenye  mradi  huu.  Lakini  nitumie  fursa  hii  kuwaomba  wanaKinyerezi  watakaopata  ajira  katika  mradi  huu,  kuwa  waaminifu.  Msishiriki  kwenye  vitendo  viovu  vya  wizi  wa  vifaa  vya  ujenzi,  mafuta  ya  transfoma,  nyaya  za  umeme  na  vifaa  vingine  ama  kuhujumu  miundombinu  ya  mradi  huu.  Mtambue  ya  kuwa  mradi  huu  ni  wa  Watanzania  wote  na  utatunufaisha  sote.  Ukiiba  vifaa  vya  ujenzi  ufahamu  kuwa  wewe  ni  chanzo  cha  kuchelewesha  maendeleo  ya  Watanzania.  Mradi  huu  ukikamilika  hata  tatizo  la  maji  hapa  Kinyerezi  litatatuliwa  kwa  haraka.  Hivyo  basi,  kila  mwananchi  awe  mlinzi  wa  mwenzake  katika  kuulinda  mradi  huu.  Sambamba  na  hilo,  napenda  kutoa  wito  kwa  Wizara  na  TANESCO  kuhakikisha  mnamsimamia  ipasavyo  mkandarasi,  Kampuni  ya  Sumitomo  Corporation  ya  Japan,  ili  mradi  huu  sio  tu  ukamilike  kwa  wakati  bali  pia  ubora  unazingatiwe.  Ikiwezekana  mradi  huu  ukamilike  hata  kabla  ya  muda  uliopangwa.  Mheshimiwa  Waziri;  Ndugu  Wananchi;  Mabibi  na  Mabwana;  Kabla  ya  kuhitimisha  hotuba  yangu,  naomba  niwashukuru  tena  washirika  wetu  wa  maendeleo,  hususan  Serikali  ya  Japan,  Benki  ya  Maendeleo  ya  Afrika  pamoja  na  Benki  ya  Dunia  ambao  tumekuwa  tukishirikiana  nao  katika  kutekeleza  miradi  mbalimbali  maendeleo  nchini  mwetu.  Napenda  kuwahakikishia  washirika  wetu  kuwa  fedha  wanazotupatia  zitatumika  kwa  malengo  yaliyokusudia.  Baada  ya  kusema  hayo,  sasa  nipo  tayari  kufanya  kazi  iliyonileta  ya  kuweka  jiwe  la  msigi  la  mradi  huu  wa  Kinyerezi    “AHSANTENI  KWA  KUNISIKILIZA”  