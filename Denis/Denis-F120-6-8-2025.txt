 HOTUBA YA MHE. DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA KWENYE UZINDUZI WA NYUMBA ZA ASKARI POLISI ARUSHA, TAREHE 7 APRILI, 2018 Mheshimiwa Dkt. Mwigulu Nchemba, Waziri wa Mambo ya Ndani ya Nchi; Mheshimiwa Mhandisi Hamad Masauni; Naibu Waziri wa Mambo ya Ndani ya Nchi; Mheshimiwa Mrisho Gambo, Mkuu wa Mkoa wa Arusha; Katibu Mkuu wa Wizara ya Mambo ya Ndani; Mheshimiwa Simon Sirro, Inspekta Jenerali wa Polisi pamoja na Wakuu wa Vyombo vya Ulinzi na Usalama mliopo; Waheshimiwa Viongozi wengine wa Serikali mliopo; Viongozi wa Vyama vya Siasa na Dini mliopo; Maafisa na Askari wa Jeshi la Polisi; Waheshimiwa Wageni Wote Waalikwa; Ndugu wana Habari; Wananchi wa Arusha, Mabibi na Mabwana: Nitumie fursa hii, kwanza kabisa, kumshukuru Mwenyezi Mungu aliyetupa uhai na kutuwezesha kukutana siku ya leo. Kama mnavyofahamu, tarehe kama ya leo, miaka 46 iliyopita, nchi yetu ilimpoteza mmoja wa viongozi mahiri na shupavu, Hayati Mzee Abeid Aman Karume, ambaye aliuawa kwa kupigwa risasi tarehe 7 Aprili, 1972 wakati akiwa anacheza bao na marafiki zake kwenye Makao Makuu ya Ofisi ya CCM Kisiwandui, zilizopo Unguja, Zanzibar. Kwa heshima yake, naomba sote tusimame kwa dakika moja ili tuweze kumkumbuka Kiongozi wetu huyu, ambaye alikuwa mwanamapinduzi na mtetezi mkubwa wa wanyonge. Tuzidi kumwombea kwa Mwenyezi Mungu aipumzishe roho yake mahali pema peponi. Amina. Ndugu Wananchi, Mabibi na Mabwana; Wakati anauwawa, Hayati Mzee Karume alikuwa Rais wa Zanzibar na Makamu wa Kwanza wa Rais wa Jamhuri ya Muungano wa Tanzania. Wazanzibar na Watanzania kwa ujumla, tunamkumbuka Hayati Mzee Karume kwa mambo mengi. Yeye ndiye aliongoza Mapinduzi Matukufu ya Zanzibar ya tarehe 12 Januari, 1964 ambayo ndiyo yalihitimisha utawala wa Sultan na vibaraka wake. Aidha, Mzee Karume pamoja na Hayati Baba wa Taifa letu, Mwalimu Julius Kambarage Nyerere, ndio walioasisi Muungano wa nchi yetu; Jamhuri ya Muungano wa Tanzania. Wao ndio waliosaini Hati za Muungano baada ya kufikia makubaliano ya kuziunganisha nchi zao mbili, yaani Jamhuri ya Tanganyika na Jamhuri ya Watu wa Zanzibar. Hii maana yake ni kwamba, bila ya jitihada za Hayati Mzee Karume, huenda Zanzibar bado ingekuwa ipo chini ya utawala wa Sultan, kupitia vibaraka wake; na huenda pia Taifa jipya la Tanzania, ambalo baadaye mwezi huu linafikisha miaka 54, lisingezaliwa. Ndugu Wananchi, Mabibi na Mabwana; Ukiachilia mbali mchango huo mkubwa alioutoa, Wazanzibar na Watanzania kwa ujumla tutaendelea kumkumbuka Hayati Mzee Karume kwa uamuzi wake wa kugawa ardhi bure kwa wananchi pamoja na kujenga nyumba kwa ajili ya watu wasiojiweza. Leo hii ukienda Zanzibar, utaziona nyumba zilizojengwa na Hayati Mzee Karume wakati wa uongozi wake. Kwa kutambua mchango mkubwa alioutoa Mzee Karume kwa nchi yetu, Serikali iliamua tarehe 7 Aprili ya kila mwaka iwe siku ya mapumziko (Karume Day). Lengo ni kuwapa Watanzania fursa ya kumkumbuka lakini pia kutafakari namna ya kuenzi maisha yake. Hivyo basi, leo tunapoadhimisha miaka 46 ya Kifo cha Mzee Karume, nawasihi Watanzania tuenzi maisha yake, hususan kwa kulinda uhuru wetu, kudumisha amani na umoja wetu, pamoja na kuchapa kazi kwa bidii. Haya ndiyo mambo ambayo Mzee Karume aliyapigania sana enzi za uhai wake. Waheshimiwa Viongozi, Mabibi na Mabwana; Kama nilivyoeleza hivi punde kuwa, moja ya mambo ambayo sisi Watanzania tutaendelea kumkumbuka Mzee Karume, ni uamuzi wake wa kuwajengea wananchi nyumba. Nami leo nimefurahi kuja hapa Arusha, ambapo pamoja na kuiadhimisha Siku hii ya Karume Day, muda mfupi uliopita, nimepata fursa ya kuzindua nyumba 31 za Jeshi la Polisi. Inspekta Jenerali wa Polisi Simon Sirro ameeleza hivi punde kuwa tarehe 27 Septemba, 2017 jumla ya nyumba 13 za askari polisi ziliteketea kwa moto; na kuziacha takriban familia 14 bila makazi ya kuishi. Kufuatia tukio hilo la kusikitisha, Serikali pamoja na kuzitafutia makazi ya muda familia hizo, ilitoa shilingi milioni 250 kwa ajili ya kujenga nyumba mpya 13. Na kama mlivyosikia, Wafanyabiashara wa Mkoa wa Arusha nao walichangishana na kufanikiwa kupata fedha za kujenga nyumba 18. Hivyo, leo nimezindua jumla ya nyumba 31. Hii ina maana kuwa janga lile la moto, pamoja na kwamba lilituhuzunisha sana, limeleta neema. Kwa “Kisukuma” hii unaweza kusema “It was a blessing in disguise”. Ziliungua nyumba 13, lakini sasa zimejengwa nyumba 31. Waheshimiwa Viongozi, Mabibi na Mabwana; Nitumie fursa hii kuwashukuru wananchi wa Arusha, kwanza kwa misaada mbalimbali mliyotoa wakati lilipotokea janga la moto. Nimeambiwa kuwa, wana-Arusha mlitoa chakula, maji, dawa, n.k., kwa waathirika. Nawashukuru na kuwapongeza sana. Pili, na kwa namna ya pekee kabisa, napenda nitoe shukrani zangu nyingi kwa wananchi waliochangisha fedha zilizowezesha kujengwa kwa nyumba hizo 18. Ahsanteni sana wananchi wa Arusha. Na napenda kusema kuwa, kupitia kwenu wana-Arusha, mimi binafsi nimejifunza jambo, na hasa baada ya kufahamu kuwa nyumba hizi 31 zimejengwa kwa takriban shilingi milioni 700. Nimebaini kuwa kama nikitoa shilingi bilioni 10, na fedha hizo zikasimamiwa na kutumika vizuri, tunaweza kujenga nyumba nyingi kwenye mikoa mbalimbali nchini na hivyo kupunguza tatizo la makazi kwa askari wetu. Na kwa kweli baada ya kufahamu hilo, na pia baada ya kusikia maelezo mazuri kutoka kwa Inspekta Jenerali wa Polisi na kushuhudia maonesho ya kijasiri kutoka kwa askari wetu wa Jeshi la Polisi, napenda kutumia fursa hii kuahidi kuwa Serikali itatoa shilingi bilioni 10 kwa Jeshi la Polisi ili ziweze kuzitumia kujenga nyumba za askari wa ngazi za chini katika mikoa mbalimbali nchini. Niwaombe Wakuu wa Mikoa mingine pamoja na wananchi kwa ujumla, wakiwemo Waheshimiwa Wabunge, nanyi kuangalia uwezekano wa kusaidia jitihada za Serikali za kupunguza tatizo la makazi kwa askari wetu. Mimi wakati nikiwa Mbunge nakumbuka niliwahi kutoa shilingi milioni 25 kutoka Mfuko wa Jimbo kuchangia ujenzi wa nyumba za askari kwenye Jimbo langu. Ndugu Wananchi, Mabibi na Mabwana; Jeshi letu la Polisi linapaswa kuungwa mkono kutokana na kazi nzuri na kubwa linayoifanya. Nchi yetu ipo salama na ina amani kutokana na kazi nzuri inayofanywa na Jeshi la Polisi kwa kushirikiana na vyombo vingine vya ulinzi na usalama. Kama isingekuwa vyombo vyetu vya ulinzi na usalama, huenda amani tunayojivunia hivi sasa isingekuwepo. Na hii ndio maana huwa nawashangaa sana baadhi ya watu, wakiwemo wanasiasa wenzangu, ambao kila siku hawachoki kubeza na kulikebehi Jeshi letu la Polisi. Huwa nawashangaa sana. Ninyi wananchi ni mashahidi; miezi michache tu iliyopita, katika Mkoa wa Pwani, sehemu za Ikwiriri, Kibiti na Rufiji, watu walikuwa wakiuawa kila kukicha. Jumla ya watu 59, (raia 42 na askari 17) waliuawa. Na jambo la kushangaza na kusikitisha ni kwamba, wengi waliouawa walikuwa viongozi wa Serikali na Chama cha Mapinduzi. Lakini kutokana na kazi nzuri iliyofanywa na askari wetu wa Jeshi letu la Polisi pamoja na vyombo vingine vya ulinzi na usalama, hivi sasa vitendo hivyo vimekomeshwa. Hali ni shwari; na wananchi wanaendelea na shughuli zao kama kawaida. Nitumie fursa hii kulipongeza sana Jeshi la Polisi kwa kufanikiwa kukomesha vitendo hivyo vya uhalifu. Napenda niwahakikishie kuwa Watanzania wengi wanathamani na kutambua kazi yenu. Kebehi zinazotolewa dhidi yenu na watu wachache zisiwayumbishe au kuwakatisha tamaa. Serikali ipo pamoja nanyi. Tutaendelea kuliboresha Jeshi lenu pamoja na vyombo vingine vya ulinzi na usalama, hususan kwa kuwapatia vifaa na zana za kisasa. Zaidi ya hapo, tutaendelea kuboresha mazingira yenu ya kazi pamoja na maslahi yenu. Inspekta Jenerali wa Polisi ameeleza baadhi ya mambo ambayo Serikali inafanya katika kuliboresha Jeshi la Polisi. Ndugu Wananchi, Mabibi na Mabwana; Nitumie fursa hii kujibu pia baadhi ya maombi ambayo hivi Inspekta Jenerali wa Polisi amewasilisha kupitia Risala yake. Niseme tu kwamba maombi yenu yote nimeyapokea na Serikali itayafanyia kazi. Lakini kuhusu ombi lenu la kupewa kibali cha kuajiri askari wapya, niziagiza mamlaka husika kutoa kibali kwa Jeshi la Polisi kuajiri askari wapya 1,500. Hata hivyo, nitoe wito kwa Jeshi la Polisi, kuhakikisha watakaoajiri wawe ni wale tu waliohitimu vizuri mafunzo ya Jeshi la Kujenga Taifa (JKT). Na kuhusu ombi la kupandishwa vyeo Maafisa wa Polisi, nawagiza mkakamilishe uchambuzi wenu wa ndani na kisha mniletee mapendekezo ya askari wanaostahili kupandishwa vyeo. Lakini hapa pia nitoe angalizo, msimpendelee au kumwonea mtu yeyote. Majina mtakayoleta yawe ni wale tu ya wanaostahili kupandishwa. Sambamba na hayo, napenda kutumia fursa hii kuwahimiza Viongozi wa Jeshi la Polisi kurekebisha kasoro ndogo ndogo chache zilizopo ndani ya Jeshi lenu, ambazo zimekuwa zikichafua sifa yenu nzuri. Wapo askari wachache; wachache sana, ambao wanalichafua Jeshi lenu. Wanapenda kuchukua rushwa, wanawanyanyasa wananchi, ikiwemo kuwabambikizia wananchi kesi. Rekebisheni mapungufu haya, kwanza, kwa kuongeza umakini katika kuajiri; pili, imarisheni mafunzo mnayotoa kwa askari; na tatu, kwa wale wachache watakaothibitika kufanya vitendo vyenye kulichafua Jeshi lenu, msisite kuwachukulia hatua kali za kinidhamu. Nimefurahi Inspekta Jenerali umeeleza baadhi ya hatua za kinadhamu mnazozichukua kwa baadhi ya askari wanaokiuka miiko na maadili ya Polisi. Endeleni kuchukua hatua hizo. Waheshimiwa Viongozi; Ndugu Wananchi; Mabibi na Mabwana; Leo ni Siku ya Kumbukumbu ya Hayati Mzee Karume. Nimeitumia siku hii pia kufanya uzinduzi wa nyumba 31 za Jeshi la Polisi hapa Arusha. Hata hivyo, haitakuwa vyema kuhitimisha hotuba yangu bila kuwaeleza wana-Arusha mipango na mikakati mbalimbali ambayo Serikali yenu inaitekeleza kwa lengo la kuleta maendeleo kwa nchi yetu. Tangu tuingie madarakani, takriban miaka miwili na nusu iliyopita, Serikali ya Awamu ya Tano, kwa nia ya kuendeleza jitihada zilizofanywa na Awamu zilizotangulia, imechukua hatua mbalimbali zenye lengo la kuleta maendeleo kwa nchi yetu. Tumeimarisha nidhamu kwenye utumishi wa umma; tumeongeza mapambano dhidi ya rushwa na ufisadi pamoja na biashara haramu ya dawa za kulevya. Aidha, tumeimarisha usimamizi na ulinzi wa rasilimali zetu, ikiwemo madini na maliasili mbalimbali. Bila shaka, jana mmeshuhudia nimezindua Ukuta pale Mererani ili kudhibiti wizi na utoroshaji wa madini yetu ya Tanzanite. Sambamba na hayo, tumeongeza ukusanyaji mapato. Kwa mujibu wa Takwimu zilizotolewa mara ya mwisho na Mamlaka ya Mapato (TRA), mwezi Desemba 2017, tulikusanya shilingi trilioni  . Haijawahi kutokea nchi yetu kukusanya mapato makubwa ya kodi kiasi hicho. Na napenda kutumia fursa hii kuwapongeza wana-Arusha na Watanzania kwa ujumla kwa kuitikia vizuri wito wa Serikali wa kulipa kodi. Nchi yetu ni lazima tuijenge sisi wenyewe. Hatuna mjomba wala shangazi wa kuja kutujengea. Wageni Waalikwa, Mabibi na Mabwana; Kutokana na kuongeza ukusanyaji mapato, tumeweza kutekeleza miradi mbalimbali ya maendeleo na kuboresha huduma za jamii. Tayari mmesikia kuhusu hatua tunazochukua kwenye afya na elimu. Lakini tunajenga pia barabara. Hapa Arusha, tayari tumekamilisha ujenzi wa barabara ya njia nne yenye urefu wa kilometa   kutoka Sakina hadi Tengeru, kwa gharama ya shilingi bilioni  9; na ujenzi wa Barabara ya Mchepuko wa Kusini “Southern Bypass” unaendelea. Vilevile, kwenye Barabara ya Mto wa Mbu – Ngarasero hadi Loliondo, tumeanza ujenzi wa kipande cha Waso – Sale chenye urefu wa kilometa 49 kwa gharama ya shilingi bilioni 87. Halikadhalika, TARURA imetengewa takriban shilingi bilioni  8 kufanya ukarabati wa barabara mbalimbali za mijini na vijijini katika Mkoa huu wa Arusha, ambazo hazipo chini ya TANROADS. Tunakarabati njia ya reli kutoka Tanga kuja hapa Arusha ili kurahisisha usafiri na usafirishaji. Tunapanua bandari zetu kuu za Dar es Salaam, Mtwara na Tanga kwa gharama ya takriban shilingi trilioni  . Tunataka wananchi wa Arusha wapokee mizigo yao katika Bandari ya Tanga na waisafirishe kwa reli hadi hapa. Tunavipanua pia viwanja vyetu vikubwa vya ndege vya Dar es Salaam na KIA kwa gharama ya shilingi bilioni 650. Tunatumia fedha nyingine takriban shilingi bilioni 500 katika kujenga au kufanya marekebisho ya viwanja vya ndege 11 kwenye Mikoa mbalimbali ili kutekeleza Sera yetu ya Usafirishaji, ambayo inaelekeza kila Mkoa kuwa na Kiwanja cha Ndege. Tumenunua pia ndege mpya sita. Tunachukua hatua hizi ili kukuza sekta ya utalii nchini. Ninyi wana-Arusha mnafahamu vizuri, asilimia 70 ya Watalii duniani hutumia usafiri wa anga. Hivyo basi, bila kuimarisha usafiri wa anga ni vigumu kukuza sekta ya utalii. Sambamba na hayo, tunatekeleza pia miradi ya maji karibu kwenye kila mkoa nchini. Mathalan, hapa Arusha, tunatekeleza mradi mkubwa wa kuchimba visima virefu 56 kwa gharama ya shilingi bilioni 476, ambazo tumekopeshwa kwa masharti nafuu na Benki ya Maendeleo ya Afrika. Mkuu wa Mkoa amenieleza suala la kodi ya ongezeko la thamani ambalo linachelewesha utekelezaji wa mradi huo. Tatizo hilo tutalishughulikia ili mradi huo uweze kukamilika. Waheshimiwa Viongozi; Ndugu wana-Arusha, Mabibi na Mabwana; Mbali na kutekeleza miradi ya maendeleo na kuboresha huduma za jamii, tunaendelea kushughulikia kero nyingine zenye kuwakabili wananchi wetu, hususan wananchi wa kipato cha chini. Tumepunguza utitiri wa kodi kwenye kilimo, mifugo na uvuvi. Tumeanza usajili wa wajasiliamali wadogo (mama lishe, machinga, n.k) kwa kuwapatia vitambulisho maalum vitakavyowawezesha kuendesha shughuli zao kwa uhuru bila kubughudhiwa. Haya ni baadhi tu ya mambo ambayo tumetekeleza katika kipindi cha miaka miwili na nusu iliyopita. Yapo mengine mengi, ambayo kwa sababu ya muda siwezi kutaja. Hivyo basi, nitumie fursa kuwasihi wana-Arusha na Watanzania kuendelea kuiunga mkono Serikali, hususan kwa kudumisha amani na umoja wetu na bila kusahau kuchapa kazi kwa bidii. Amani ndio msingi wa maendeleo. Nawapogeza wana-Arusha hivi sasa mpo mstari wa mbele katika kudumisha amani. Hii imefanya hata shughuli za kiuchumi, ikiwemo utalii na ujenzi wa viwanda, ziendelee kustawi na kushamiri. Nimeambiwa mpaka sasa mmejenga viwanda vipya 46. Hongereni sana wana-Arusha. Nawasihi muendelee kudumisha amani, lakini pia toeni ushirikiano kwa viongozi wenu wote. Maendeleo hayana chama. Hii ndio sababu ilinifanya kabla ya kuanza kuhutubia niwape fursa Waheshimiwa Wabunge wote wa Arusha kueleza shida na kero zilizopo kwenye majimbo yao. Na napenda nitumie fursa hii kuwahakikishia Waheshimiwa Wabunge wote kuwa kero zenu nimezichukua na tutazishughulikia. Lakini niwe mkweli, suala la kuwapa ng’ombe Wafugaji wa Kimasai ambalo Mbunge wa Longido amenieleza, hilo Serikali haitafanya kwa vile hilo sio jukumu la Serikali. Jukumu la Serikali ni kuwawekea wananchi mazingira mazuri ya kuendesha shughuli zao za maendeleo, ikiwemo kutekeleza miradi ya maji, kujenga barabara, n.k., lakini sio kutoa ng’ombe bure. Hilo, kwa kweli, hatutafanya. Waheshimiwa Viongozi; Mabibi na Mabwana; Nimezungumza mengi. Naomba nihitimishe kwa kurudia tena kuwaomba Watanzania kuitumia Siku hii ya Kumbukumbu ya Hayati Mzee Karume kutafakari mchango wake na kuuenzi. Aidha, napenda kuwashukuru tena viongozi wa Jeshi la Polisi kwa kunialika kuzindua nyumba 31 za askari polisi hapa Arusha. Nawapongezeni pia kwa kazi nzuri na kubwa mnazozifanya. Nawapongeza pia wale wote walioshiriki kwenye maonesho na burudani mbalimbali. Kila mtu aliyeko hapa, amefurahi. Hongereni na tunawashukuru sana. Wito wangu kwenu endeleeni kuchapa kazi kwa bidii. Msimuogope au kumwonea mtu yeyote. Vilevile, jitahidini kurekebisha kasoro ndogo ndogo zilizomo kwenye Jeshi letu. Na katika hili, napenda niseme kuwa lipo jambo jingine moja ambalo huwa naona kila mara likifanywa na viongozi wa Jeshi la Polisi japokuwa huwa halinifurahishi sana. Jambo lenyewe ni kuwaona askari polisi wakishiriki shughuli za uchomaji wa mashamba ya bangi. Mimi nadhani hiyo sio kazi ya Jeshi la Polisi. Kazi yenu ni kuwakamata wahalifu. Hivyo basi, badala ya ninyi kuchoma bangi, hakikisheni mnawakamata wahusika ili wao wenyewe ndio wafanye kazi ya kuchoma mashamba hayo. Mkifanya ninyi mnalidhalilisha Jeshi lenu. Mwisho lakini sio mwisho kwa umuhimu, napenda nitumie fursa hii kuwashukuru wana-Arusha, mkiongozwa na Mkuu wenu wa Mkoa, Mrisho Gambo, kwa mapokezi yenu makubwa. Tangu nimechaguliwa kuwa Rais nimekuja Arusha mara nyingi. Lakini, mara zote nimepata mapokezi mazuri. Ahsanteni sana wana-Arusha. Baada ya kusema hayo: Mungu Libariki Jeshi la Polisi! Mungu Wabariki Wana-Arusha! Mungu Ibariki Tanzania! “Ahsanteni sana kwa kunisikiliza”