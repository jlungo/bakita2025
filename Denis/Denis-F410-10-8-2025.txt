  KATIBU MKUU MASWI AIPONGEZA OFISI YA WAKILI MKUU WA SERIKALI USIMAMIZI WA MASHAURI KATIBU MKUU MASWI AIPONGEZA OFISI YA WAKILI MKUU WA SERIKALI USIMAMIZI WA MASHAURI 08th Jul 2025 Ofisi ya Wakili Mkuu wa Serikali imepongezwa kwa kuendelea kusimamia kwa weledi mashauri ya madai na usuluhishi hatua ambayo imesaidia Serikali kuongeza kasi katika kuwaletea wananchi maendeleo. Pongezi hizo zimetolewa na Katibu Mkuu wa Wizara ya Katiba na Sheria, Ndugu Eliakim Maswi alipotembelea banda la Ofisi ya Wakili Mkuu wa Serikali wakati wa Maonesho ya Kimataifa ya 49 ya Biashara   yanayoendelea Jijini Dar es Salaam. Ndugu Maswi alisema kuwa uwepo wa weledi na ufanisi katika uendeshaji wa mashauri ya madai, usuluhishi, Katiba, Haki za Binadamu na Uchaguzi katika Ofisi hiyo umeongeza kasi katika kupunguza na kutatua migogoro ya kisheria kwa njia ya majadiliano badala ya kutumia muda mrefu kusikiliza shauri hilo mahakamani. Ameongeza kuwa fedha zinazookolewa na Ofisi ya Wakili Mkuu wa Serikali zimekuwa zikitumika kujenga miradi mikubwa ya maendeleo ambayo kwa kiasi kikubwa imesaidia kuwarahisishia wananchi kote nchini katika kufanya shughuli zao za kujiletea maendeleo kwa urahisi. Akiitaja miradi mikubwa inayotekelezwa nchini, ndugu Maswi amesema kuwa miradi hiyo ni pamoja na bwawa la kuzalisha umeme la Mwalimu Nyerere lenye uwezo wa kuzalisha takribani megawati 2,115 lililojengwa mto Rufiji, reli ya kisasa ya SGR, bwawa la kidunda, vituo vya afya, miradi ya barabara, elimu, ujenzi wa meli Ziwa Victoria pamoja na ujenzi wa uwanja wa ndege wa kimataifa unaojengwa Msalato Jijini Dodoma. Ameongeza kuwa kukamilika kwa miradi hii kutachochea kasi ya wananchi katika kujiletea maendeleo kwenye nyanja ya uchumi na kijamii kwa mwananchi mmoja mmoja na taifa kwa ujumla. Aidha, Maswi ameipongeza Ofisi hiyo kwa kuendelea kutoa elimu ya msaada wa kisheria kwa wananchi wanaotembelea banda la Ofisi hiyo katika Maonesho ya Sabasaba kwa lengo la kuwasaidia wananchi kuelewa haki zao na namna ya kuzitekeleza kupitia mfumo wa kisheria ikiwemo mashauri ya madai, usuluhishi, mashauri ya katiba, haki za binadamu na uchaguzi. Kwa upande wake Mkurugenzi Msaidizi Sehemu ya Udhibiti Ubora wa Ofisi hiyo, Bi. Mercy Kyamba amesema kuwa ushiriki wa Ofisi ya Wakili Mkuu wa Serikali kwenye Maonesho haya ya Sabasaba ni mwendelezo wa Ofisi hii kusogeza huduma karibu na wananchi kwa kuendelea kutoa elimu na msaada wa kisheria kwa wananchi wanaotembelea banda la Ofisi hiyo. Bi. Kyamba ameongeza kuwa Maonesho ya Sabasaba yatasaidia kujenga na kuongeza mahusiano na wadau hatua itakayosaidia kutangaza majukumu ya Ofisi ya Wakili Mkuu wa Serikali kwa taasisi za Serikali ambazo ndio wadau muhimu katika uendeshaji wa mashauri ya madai na usuluhishi. Maonesho ya 49 ya kimataifa ya Kibiashara yalianza tarehe 28 Juni 2025 na kufunguliwa tarehe 7 Julai, 2025 na Rais wa Serikali ya Mapinduzi ya Zanzibar, Mhe. Dkt. Hussein Ali Mwinyi.22nd Jul 2025 Naibu Wakili Mkuu wa Serikali ametoa rai kwa watumishi wa Ofisi ya Wakili Mkuu wa Serikali   kuongeza usikivu wa masikio yao kwa wadau wanaowahudumia kwenye mikoa 18 ambapo Ofisi hiyo ipo inaendesha mashauri ya madai na usuluhishi kwa niaba ya Serikali na taasisi zake nchini nzima Hayo yameelezwa na Naibu Wakili Mkuu wa Serikali, Bi. Alice Mtulo alipokuwa kwenye ziara yake mkoani Tanga kukagua utendaji kazi wa Ofisi hiyo ya uendeshaji mashauri, mazingira ya kazi, mahusiano ya Ofisi na wadau na namna inavyohudumia taasisi nyingine za Serikali katika kuendesha mashauri yao kwa niaba ya Serikali na wananchi kwa ujumla Akiwa ziara mkoani Tanga, Bi. Mtulo alipata fursa ya kuonana na watendaji wa Mahakama Kuu ya Tanzania, Kanda ya Tanga na kuzungumza na Kaimu Jaji Mfawidhi, Mhe. Messe Chaba, Mhe. Jaji Hapiness Ndesamburo na Naibu Msajili wa Mahakama hiyo, ndugu Hudi M. Hudi ambapo aliwaarifu kuwa anashukuru kwa ushirikiano ambao Mahakama wanaipatia Ofisi ya Wakili Mkuuu wa Serikali mkoa wa Tanga katika uendeshaji wa mashauri na ameona ni vema kuonana nao ili kupata maoni ya utendaji kazi wa watumishi wa Ofisi hiyo kwenye Mahakama kwa kuwa Mahakama ni wadau wa karibu wa Ofisi hiyo Naye Jaji Mfawidhi wa Mahakama hiyo, Mhe. Chaba alisema kuwa OWMS mkoa wa Tanga inaipa Mahakama ushirikiano mzuri, watumishi wanafanya kazi zao kwa wakati ila aliiomba OWMS kuangalia utendaji kazi wa Idara za Sheria kwenye Halmashauri za Mkoa wa Tanga ili zisizalishe migogoro ya ardhi ili kupunguza idadi ya mashauri ya ardhi mahakamani na wingi wa kazi kwenye Ofisi ya OWMS ya uendeshaji wa mashauri hayo. Ametoa rai kwa Halmashauri waachane na uendeshaji wa mashauri ya madai mahakamani na wafanye usuluhishi ili kupunguza migogoro ya mashauri ya ardhi mahakamani kwa kuwa Mkoa wa Tanga mashauri mengi ni ya migogoro ya ardhi Bi. Mtulo amewapongeza watumishi wa OWMS mkoa wa Tanga kwa utendaji kazi mzuri na mahusiano mazuri na wadau ikiwemo mahakama, halmashauri, Ofisi ya Mwanasheria Mkuu wa Serikali, taasisi nyingine za Serikali na wananchi wa ujumla. “Tuongeze usikivu wa masikio yetu kwa wadau ili tuweze kuyashughulikia maoni ya wateja tunaowahudumia ikiwemo Ofisi ya Mwanasheria Mkuu wa Serikali, taasisi za Serikali na wananchi kwa ujumla,” amesisitiza Bi. Mtulo. Bi. Mtulo ameambatana na baadhi ya wajumbe wa menejimenti wa OWMS kwenye ziara hiyo ikiwemo Mkurugenzi wa Utumishi na Utawala, Bi. Asha Hayeshi, Mkurugenzi wa Mipango, Bi. Theresia Mpangala, Mkurugenzi Msaidizi wa Udhibiti Ubora, Bi. Mercy Kyamba, Mkuu wa Kitengo cha Manunuzi na Ugavi, Bi. Hellen Lubogo na Mkuu wa Kitengo cha TEHAMA, ndugu Aziz Makuburi.