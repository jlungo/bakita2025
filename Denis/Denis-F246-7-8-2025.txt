  JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  KATIKA  Mazishi  ya  Kitaifa  ya  Hayati  Mwai  Kibaki,  Rais  wa  Awamu  ya  Tatu  wa  Jamhuri  ya  Kenya  NAIROBI  KENYA  TAREHE  29  APRILI,  2022 
  
  
   Mheshimiwa  Uhuru  Muigai  Kenyatta,  Rais  wa  Jamhuri  ya  Kenya;  Mheshimiwa  William  Rutto,  Makamu  wa  Rais  wa  Jamhuri  ya  Kenya;  Mheshimiwa  Martha  Koome,  Jaji  Mkuu  wa  Kenya;  Mheshimiwa  Mama  Margaret  Kenyatta,  Mke  wa  Rais  wa  Jamhuri  ya  Kenya;  Familia  ya  Hayati  Rais  Mwai  Kibaki;  Waheshimiwa  Mawaziri;  Waheshimiwa  wabunge;  Waheshimiwa  Viongozi  wote  wa  Serikali  mliopo;  Waheshimiwa  Viongozi  wa  madhehebu  yote  ya  dini  mliopo;  Wananchi  wote  wa  Jamhuri  ya  Kenya;  na  Wageni  wote  waliofika  kuungana  na  Wakenya  kwenye  mazishi  haya  ya  Kitaifa.  Awali  ya  yote,  naomba  niwasilishe  kwako,  Mheshimiwa  Rais  Uhuru  Kenyatta,  na  kupitia  wewe  kwa  Serikali,  Familia  ya  Hayati  Mwai  Kibaki  pamoja  na  Wananchi  wa  Jamhuri  ya  Kenya,  salamu  za  pole  kutoka  kwa  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania,  Serikali  na  wananchi  wote  wa  Tanzania.  Mheshimiwa  Rais  Samia  pamoja  na  watanzania  wote  tulipokea  kwa  huzuni  kubwa  taarifa  ya  kifo  cha  Rais  Mstaafu  Mwai  Kibaki.  Mheshimiwa  Rais  Samia  alipenda  sana  kuwepo  hapa  na  kumshukuru  Mungu  pamoja  nanyi  kwa  maisha  ya  Hayati  Mwai  Kibaki,  lakini  kwa  sababu  zilizokuwa  nje  ya  uwezo  wake  haikuwezekana  na  hivyo  amenituma  nimuwakilishe.  Nimeambatana  na  Mheshimiwa  Kanali  Mstaafu  Abdulrahman  Kinana,  Makamu  Mwenyekiti  wa  Chama  Tawala  CCM,  ambaye  alipokuwa  Spika  wa  Bunge  la  Afrika  Mashariki  alifaya  kazi  kwa  karibu  na  Hayati  Mwai  Kibaki.  Rais  Samia  na  Watanzania  wote  tunawaombea  faraja  familia  ya  Mwai  Kibaki  na  pia  umoja,  amani  na  maendeleo  ya  kweli  wananchi  wa  Kenya  mambo  ambayo  Hayati  Mwai  Kibaki  aliyasimamia  wakati  wa  uhai  wake.  Mheshimiwa  Rais,  Familia  ya  Kibaki,  Wageni  na  Wakenya  wote;  Hayati  Mwai  Kibaki  alikuwa  na  uwezo  mkubwa,  maono  na  kipawa  cha  uongozi.  Historia  yake  inaonesha  kuwa  alikuwa  bingwa  kuanzia  shule  na  vyuo  vikuu  vyote  alivyosoma.  Aliaminiwa  na  Marais  wote  wa  Kenya  kabla  yake  na  kuitumikia  Jamhuri  ya  Kenya  kwa  moyo  thabiti  katika  nafasi  za  Uwaziri,  Ubunge,  Makamu  wa  Rais  na  hatimaye  Rais  wa  Tatu  wa  Kenya.  Atakumbukwa  sana  kwa  kuwa  Mwanasiasa  mahiri  na  kinara  wa  demokrasia  ya  vyama  vingi  hapa  Kenya  na  kwa  mchango  wake  mkubwa  katika  kuboresha  maisha  ya  wananchi  wa  Kenya  kwa  kuimarisha  uchumi,  kuboresha  elimu  na  huduma  mbalimbali  za  kijamii.  Hakika  Watanzania  tulijifunza  mengi  kutokana  na  uongozi  wake.  Kwetu  sisi  Watanzania,  Hayati  Rais  Mwai  Kibaki  alikuwa  ni  rafiki.  Wakati  wa  uongozi  wake,  aliendeleza  na  kuimarisha  ujirani  mwema  na  ushirikiano  wa  kindugu  na  kihistoria  baina  ya  Tanzania  na  Kenya.  Kwa  kutambua  mchango  wake  katika  kuendeleza  undugu  wetu,  mwaka  2013  alipofanya  ziara  nchini  Tanzania,  tulimpa  heshima  aliyostahili  ikiwa  pamoja  na  kubadilisha  jina  la  iliyokuwa  barabara  ya  Old  Bagamoyo  na  kuiita“Barabara  ya  Mwai  Kibaki”  kama  kumbukumbu.  Mheshimiwa  Rais,  Familia  ya  Kibaki,  Wageni  na  Wakenya  wote;  Pamoja  na  mambo  mengi  aliyoyafanya  ndani  na  nje  ya  Kenya,  juhudi  za  Hayati  Rais  Mwai  Kibaki  katika  kuimarisha  Jumuiya  ya  Afrika  Mashariki  haziwezi  kusahaulika.  Hayati  Mwai  Kibaki  alichaguliwa  kuwa  Rais  wa  Jamhuri  ya  Kenya  mwaka  2002  wakati  Jumuiya  ya  Afrika  Mashariki  ikiwa  na  miaka  miwili  (2)  tu  tangu  ilipoanzishwa  tena  mwaka  2000.  Hayati  Rais  Kibaki  atakumbukwa  kwa  kukuza  na  kuimarisha  Mtangamano  wa  Jumuiya  yetu,  kuhimiza  matumizi  ya  lugha  ya  Kiswahili  na  kwa  juhudi  zake  za  dhati  katika  kuhakikisha  Sheria  na  Mikataba  mbalimbali  inapitishwa  kwa  maslahi  mapana  ya  Jumuiya  yetu.  Hayati  Rais  Kibaki  aliunga  mkono  kwa  nguvu  zote  mikataba  ya  kuimarisha  biashara  na  uhuru  wa  watu  kutembea  kati  ya  nchi  zetu,  hatua  ambayo  imetuwezesha  kuimarisha  ujirani  na  undugu  wetu  hadi  leo.  Aidha,  katika  kipindi  cha  uongozi  wake  kama  Mwenyekiti  wa  Jumuiya,  ndio  wakati  nchi  wanachama  ziliongezeka  baada  ya  Jamhuri  za  Rwanda  na  Burundi  kujiunga  mwaka  2007.  Hakika  kama  Jumuiya  tumejifunza  mengi  sana  kutoka  kwake.  Mheshimiwa  Rais,  Familia  ya  Kibaki,  Wageni  na  Wakenya  wote;  Watanzania  tutaendelea  kumkumbuka  Hayati  Rais  Mwai  Kibaki  kama  nyote  inayong’aa  na  mwamba  imara  wa  maendeleo  katika  Jumuiya  ya  Afrika  Mashariki.  Tushirikiane  kumwombea  Hayati  Rais  Mwai  Kibaki  roho  yake  ipumzike  kwa  amani.  Amina.  Asante  sana  Mheshimiwa  Rais.