 Hotuba ya Mheshimiwa Dkt. Jakaya Mrisho Kikwete, Rais wa Jamhuri ya Muungano wa Tanzania, wakati wa ufunguzi wa kituo cha kufua Umeme cha Kinyerezi 1 TAREHE 13 OKTOBA 2015    Mheshimiwa George Boniface Simbachawene, Waziri wa Nishati na Madini, Dkt. Mighanda Manyahi, Mwenyekiti wa Bodi ya Wakurugenzi wa TANESCO, Mhandisi Felchesmi Mramba, Mkurugenzi Mtendaji wa TANESCO, Ndugu Wageni Waalikwa, Mabibi na Mabwana. Nawashukuru Mheshimiwa Waziri na uongozi wa TANESCO kwa kunialikana na kunishirikisha katika hafla hii muhimu ya uzinduzi wa Kituo cha Kufua Umeme cha Kinyerezi I. Natoa pongezi nyingi kwa TANESCO kwa kukamilisha mtambo huu mkubwa wa kufua umeme kwa kutumia gesi asilia nchini. Kuzinduliwa kwa kituo hiki baada ya uzinduzi wa kituo cha kuchakata gesi asilia kule Madimba, Mtwara, juzi tarehe 11 Oktoba, 2015, ndiyo uthibitisho wa kukamilika kwa uwekezaji mkubwa tulioufanya wa kujenga bomba la gesi kutoka Mtwara na Songosongo hadi Dar es Salaam. Nilipokuja hapa 8 Novemba, 2012 wakati wa kuweka jiwe la msingi la ujenzi wa bomba la gesi asilia nilieleza kwamba, uamuzi wa kujenga bomba hilo lenye gharama kubwa uliotokana na matatizo ya uhaba mkubwa wa umeme tuliyopata mwaka 2006 na 2007. Chanzo chake kilikuwa mabwawa kukosa maji ya kutosha kwa sababu ya ukame mkali. Tuliridhika kuwa umeme wa nguvu ya maji hauaminiki hivyo tuelekeze nguvu kwenye vyanzo vingine vya nishati. Hali imejirudia. Kama mlivyosema, kwa kawaida tunaingiza katika gridi ya taifa kiasi cha megawati 561 kutoka vyanzo vya maji. Lakini, kwa sasa vyanzo hivyo vinatoa MW 105 tu na kufanya upungufu wa Megawati zaidi ya 456. Kwa ajili hiyo mmelazimika kufunga mitambo ya bwawa la Mtera na mabwawa mengine ya Kidatu, Kihansi, Nyumba ya Mungu na New Pangani Falls yapo hatarini kufungwa kwani maji ni kidogo sana. Yapo kwenye kiwango kisichozidi mita moja juu ya viwango kinachoruhusiwa kuendesha mitambo ya kufua umeme. Siku ile nilielekeza kuwa wakati bomba likiendelea kujengwa, kazi ya ujenzi wa vituo vya kufua umeme kwa kutumia gesi nao ufanyike. Shabaha yangu ilikuwa kwamba wakati bomba likifika Dar es Salaam mitambo ya kuzalisha umeme iwe inawashwa na umeme unapatikana majumbani, viwandani, maofisini na sehemu nyinginezo. Ninafurahi kuona mmetekeleza maagizo yale na leo ninazindua mradi wa kufua umeme wenye uwezo wa hadi MW 150. Hata hivyo, bado ni chini ya matarajio yetu ya kuzalisha takribani MW 900 na ushei hapa Kinyerezi kama mlivyosema wenyewe. Kama mjuavyo katika Mpango wa Kwanza wa Maendeleo wa Miaka Mitano inatakiwa ifikapo mwaka 2015/16 Tanzania iwe na umeme wa MW 2780. Hivi sasa tunao uwezo wa kuzalisha MW 1490 na kuacha pengo la MW 1390. Hivyo basi kama hapa Kinyerezi tungepata hizo MW 900 na kuongeza umeme unaotarajiwa kuzalishwa pale Somanga Fungu na kwingineko tungefikisha lengo. Leo tunapata MW 150 hivyo bado MW 750 ambazo sijui zitapatikana lini? Mheshimiwa Waziri; Mwenyetiki wa Bodi; Mkurugenzi Mtendaji; Mimi kama walivyo Watanzania wengine tungependa kupata majibu ya uhakika kuhusu jambo hili muhimu kwa ustawi wa nchi yetu na watu wake. Nini kilichotufanya hivi sasa tusiwe na vituo vingine vya kufua umeme zaidi ya hii?. Au kwa nini hatuoni ujenzi wa vituo vingine ukiwa unaendelea. Jambo gani linalowatatiza? Nani anayewachelewesha? Kama halipo na kama hayupo je tatizo liko kwenu TANESCO. Waingereza wamesema: “Procrastination is an enemy of development”. Kwamba kuchelewa kufanya uamuzi ni adui wa maendeleo. Mnaona sasa athari za kuchelewa kuamua? Ni hali ya wasiwasi tuliyonayo sasa kuhusu upatikanaji wa umeme. Naomba Bodi ya TANESCO ikae kwa dharura leo muizungumze hali hii na mtengeneze mpaka wa haraka wa kujenga vituo vingine. Ningependa kesho kutwa mnipe maelezo. Tukutane tarehe 16 Oktoba, 2015. Waziri endelea na kampeni. Bodi, Katibu Mkuu na Kamishina wa Nishati wanatosha. Kama tungeongeza kasi ya ujenzi wa mitambo tusingekuwa na hofu tuliyonayo sasa. Mheshimiwa Waziri; Upatikanaji wa umeme nchini ni jambo ambalo tumelipa kipaumbele cha juu kwa sababu ya kutambua kuwa umeme ni kichocheo kikubwa cha kuleta maendeleo. Kwa ajili hiyo, tumefanya uamuzi wa kuongeza uzalishaji na usambazaji wa umeme nchini. Ujenzi wa bomba la gesi na uendelezaji wa miradi ya makaa ya mawe ya Mchuchuma na Kiwira ina lengo la kuongeza uzalishaji wa umeme. Katika kipindi hiki kupitia miradi mbalimbali pamoja na ile inayotekelezwa na Wakala wa Umeme Vijijini (REA) kazi kubwa ya kusambaza umeme mijini na vijijini imefanyika. Kwa kipindi hiki Watanzania wanaoweza kupata umeme wameongezeka kutoka asilimia 10 mwaka 2005 hadi asilimia 40 mwaka 2015. Tumeunganisha umeme kwa vijiji 5,336 kati ya vijiji 12,423 nchi nzima. Hali kadhalika miji mikuu ya Wilaya 13 zimeweza kupatiwa umeme. Miji hiyo imepatiwa umeme wa gridi ya Taifa au miradi ya jenereta za kutumia mafuta. Mabibi na mabwana; Nchi za Afrika bado zina uwezo mdogo sana wa uzalishaji wa umeme ukilinganisha na nchi zenye viwanda na uchumi mkubwa. Takwimu za uzalishaji umeme duniani za mwaka 2013 zilizotolewa na Macro Economy Meter, zinaonyesha kuwa uwezo wa Dunia ni MW 5,250,000. Nchi tano kubwa zinazalisha kiasi cha asilimia 55.3 ya uwezo wa dunia. Nchi hizo ni China MW 1,146,000, Marekani MW 1,039,000, Japan MW 287,000, Russia MW 223,100, na India MW 208,100. Kwa upande wa Bara la Afrika, Afrika Kusini ndiyo inayoongoza ikiwa na MW 44, 260, ikifuatiwa na Misri MW 26,910, Algeria MW 11,330, Libya MW 6,766, Morocco MW 6,620, na Nigeria MW 5,600. Jumla ya uwezo wa nchi hizi kubwa barani Afrika ni MW 101,786 tu ambapo haufikii hata nusu ya uwezo wa India. Kwa Afrika Mashariki uwezo wetu bado mdogo sana, Kenya inazalisha MW 2,295, Tanzania MW 1,498, Uganda MW 850 na Rwanda MW 110. Hali hii inatuonyesha kuwa bado tuna kazi kubwa ya kufanya na safari ni ndefu mpaka tufikie kukidhi mahitaji yetu ya umeme. Kwa nchi yetu ambayo imebahatika kuwa na vyanzo vingi vya kuzalisha umeme hii ni fursa ya aina yake ya kuzalisha umeme mwingi na kuwapatia majirani. Kenya na Rwanda wanapenda kununua umeme kutoka kwetu. Tena ni maombi ya siku nyingi na nimeshawaambia. Sijui ni nini kinachofanya muwe wazito wa kuamua kutumia fursa hiyo. Tafadhalini amkeni na mchangamkie fursa hizo. Mabibi na Mabwana; Nawapongeza tena TANESCO na Wizara ya Nishati na Madini kwa kukamilisha mradi huu wa kituo cha kufua umeme wa gesi. Ni matumaini yangu na ya Watanzania kuwa mtakamilisha, mapema iwezekanavyo kazi ya kuingiza MW 80 zilizobakia ili mgao upungue makali yake. Ongezeni kasi ili pengo lililopo mlizibe mapema iwezekanavyo. Shirikianeni na mamlaka husika ili tupate ufumbuzi wa kudumu wa tatizo la umeme nchini. Mimi naamini kila mtu akitekeleza ipasavyo wajibu wake na mkishirikiana tatizo la umeme litakuwa historia muda si mrefu. Sasa ninayo furaha kubwa kutangaza kuwa Mtambo wa Kufua Umeme kwa Kutumia Gesi Asilia hapa Kinyerezi, Maarufu kwa jina la Kinyerezi 1, Umezinduliwa Rasmi! Ahsanteni sana! 