Mambo Niliyojifunza Kwenye Kitabu cha A Note From a Friend: Dondoo Muhimu kutoka kwa rafiki. Mwongozo wa Kuishi Maisha ya Ndoto Yako.  Fikra za Kitajiri  Jumapili, Septemba 08, 2019 FAMILIA FIKRA HAMASA KIROHO MOTIVATION  Habari ya leo rafiki na msomaji wa mtandao wa fikra za kitajiri.  Ni matumaini yangu kuwa unaendelea kupambana kwa ajili ya kufikia ndoto za maisha yako. Rafiki siku kadhaa zimepita bila kukushirikisha maarifa ninayojifunza kwenye vitabu mbalimbali hali ambayo imetokana na mwitikio mdogo wa usomaji wa makala ninazowashirikisha kupitia barua pepe kwa wale ambao wamejiunga na mtandao huu. Ninakusudia kufanya mabadiliko ambayo yatafanikisha kuendelea na watu wachache ambao ni wasomaji wazuri wa makala ninazowashirikisha kupitia mfumo wa barua pepe.  Hata hivyo, kila ninapofungua mfumo wa barua pepe pamoja na orodha ya wasomaji wa mtandao wa Fikra za Kitajiri najikuta kwenye hali ya kuona kuwa nina deni la kuhakikisha nafanya jambo litakalopelekea makala za uchambuzi wa vitabu zinakuwa endelevu kwa faida ya wale wanaojifunza kutokana na makala hizo. Kwa ajili ya maboresho zaidi, naomba kupata maoni/ushauri au shuhuda kwa namna ambavyo makala hizi zimekuwa msaada kwako (tuma maoni/ushauri/ushuhuda kupitia barua pepe fikrazakitajiri@gmail.com).  Kama bado haujajiunga na mtandao huu, BONYEZA HAPA na jaza fomu kisha bofya “jiunge/subscribe” utakuwa umejiunga na mtandao huu. Kwa kujiunga na mtandao huu utapata makala zinazochapishwa humu moja kwa moja kwenye barua pepe.  Kijitabu cha leo ni “A Note From A Friend” kutoka kwa mwandishi Anthony Robins. Anthony Robins ni mwandishi, mshauri na mhamasishaji mahili katika kusaidia makundi mbalimbali kwenye jamii kufikia ndoto za maisha yao. Kupitia kitabu hiki Robins anatushirikisha dondoo muhimu ambazo kila mtu angependa kuzipata kutoka kwa rafiki yake wa karibu. Dondoo hizi zinatoa faraja kwa wale ambao wanahitaji ukumbusho kuhusu misingi mikuu ya ukweli wa maisha na namna ya kukabiliana na changamoto za kila siku katika kufikia maisha ambayo mhusika anahitaji.  Karibu tujifunze machache kati ya mengi ambayo Robins anatushirikisha katika kitabu hiki:    Njia rahisi ya kufikia furaha ya maisha yako ni kuwasaidia wanaokuzunguka kufikia furaha ya kweli ya maisha yao. Mwandishi anatushirikisha kuwa mara nyingi tunaishi maisha ya kichoyo ambayo yanajikita kwenye hitaji la nafsi zetu na kusahau kuwa nafsi zetu zipo kwa ajili ya ukamilisho wa maisha ya jamii inayotuzunguka. Kumbe ili kuwa na furaha ya kweli katika maisha ya kila siku mwandishi anatushirikisha kuwa ni lazima tuyatoe maisha yetu kwa ajili ya wengine. Kadri unavyojitoa kwa ajili ya watu wenye uhitaji mkubwa ndivyo wanafarijika zaidi na kutambua kuwa wanapendwa na jamii inayowazunguka.    Geuza changamoto zinazokukabili kuwa fundisho na zawadi ya maisha kwa wengine sambamba na kupata furaha ya kweli. Mwandishi anatushirikisha kuwa katika maisha ni kawaida kupitia katika nyakati za changamoto. Changamoto hizi zinapelekea mhusika kuwa kwenye mawimbi ya kimaisha kwa maana ya kupanda na kushuka katika kila sekta ya maisha yake. Hata hivyo, changamoto hizo pale zinapochukuliwa kama mlango wa somo la maisha zinageuzwa kuwa fundisho kwa mhusika ikiwa ni pamoja na kuwa zawadi kwa jamii inayomzunguka kupitia shuhuda mbalimbali na hivyo kuwa sehemu ya ukamilifu wa furaha ya kweli katika maisha.    Kila mwanadamu ana nguvu kubwa ndani yake na nguvu hiyo inao uwezo wa kubadilisha kila sekta ya maisha ya mwanadamu pale tu inapotumiwa ipasavyo. Mwandhishi anatushirikisha kuwa ni nguvu hii ambayo inaweza kumzawadia kila mmoja miujiza ya kila aina katika maisha. Nguvu hii inapotumiwa ipasavyo itampa mhusika kila aina ya mafanikio kuanzia mafanikio ya kiafya, kiuchumi, kimahusiano na hata kiroho. Hata hivyo, ni wachache sana ambao wameweza kuitumia nguvu hii na hao ndio ambao wamefanikiwa kimaisha. Mwandishi anatushirikisha kuwa hatua ya kwanza ya kuitumia nguvu iliyopo ndani mwako ni kubadirisha fikra na mtazamo wako na hatimaye kujiamini kuwa unao uwezo wa kutimiza kila ndoto uliyonayo katika maisha.    Siri kubwa ya mafanikio ni kufanya kazi kwa ajili ya kuwasaidia watu wanaokuzunguka. Ni lazima uwe tayari kuongeza thamani vitu au hali inayokuzunguka kwa faida ya jamii. Ni lazima uwe tayari kuwasaidia watu waishi ndoto za maisha yao kwa maana ya kuwabadilisha kutoka kwenye maisha waliyozoea kuelekea kwenye maisha ya kweli/ukamilisho kwani kila mwanadamu ameumbwa kwa ajili ya kutimiza/kufanikisha kitu katika uhai wake. Hata hivyo, mwandishi anatushirikisha kuwa hauwezi kusaidia wengine kubadilika kama wewe haupo tayari kubadilika. Kumbe, ni lazima uishi ndoto za maisha yako na ndipo ujitoe zawadi kwa ajili ya wengine.  Soma: Mambo Niliyojifunza Kwenye Kitabu cha Power of Motivation: (Nguvu ya Hamasa/Msukumo)    Kuwa na fikra chanya bila kuchukua hatua hakutoshi kukufikisha kwenye ndoto za maisha yako. Mwandishi anatushirikisha kuwa kila mmoja ana ndoto za kuwa na maisha bora yenye familia ya upendo, mafanikio kiuchumi, kiroho na hata kugusa maisha ya wengine katika hali chanya. Hata hivyo, ni wachache wanaofanikisha ndoto za matamanio yao kwa kuwa wengi wanaishia hatua ya kuwa na fikra pasipo kuchukua hatua za makusudi zinazolenga kufanikisha ndoto hizo. Kumbe, ili ufanikishe fikra zako ni lazima uwe na mkakati wa muda mrefu ambao ndani yake kuna shughuli zinazonapaswa kutekelezwa hatua kwa hatua kila siku ya maisha yako. Mkakati huu ni lazima ulenge kukubadirisha kifikra, mtazamo, mazoea pamoja na matendo ambayo yamekuwa yakikuzuia katika kila sekta ya maisha yako. Kumbuka, katika kila hali unapaswa kufikiria zaidi namna ya kutatua kila changamoto kuliko kufikiria kukwamishwa na changamoto hizo.    Historia haina nafasi katika mafanikio yako. Mwandishi anatushirikisha kuwa watu wengi wanashindwa kuchukua hatua kwa vile walijaribu wakashindwa katika kipindi cha nyuma. Hivyo, wengi wanaishia kusema SIWEZI. Kauli hii ni moja kati ya kauli kandamizi ambazo zimedumaza maisha ya maelfu ya watu katika jamii nyingi. Kumbe, katika kila hali unahitaji kutambua kuwa historia haina uhusiano na maisha yako ya sasa au ya baadae endapo upo tayari kuchukua hatua stahiki za kukabiliana na vikwazo au tabia kandamizi ambazo zimeyafanya maisha yako yawe jinsi yalivyo kwa sasa. Mwandishi anatushirikisha kuwa katika mabadiliko yoyote ya kimaisha ni lazima uanze na kujiuliza ni yapi unaweza kufanya kwa wakati huo kwa ajili ya kufanikiwa na sio kuangalia matukio yaliyopita.  Soma: Mambo Niliyojifunza Kwenye Kitabu cha Healing Your Family History: (Uponyaji wa Tabia Ambazo Umerithi Kutoka kwa Watangulizi Wako)    Kiwango cha uvumilivu ndio kinatofautisha kati ya waliofanikiwa na waliokata tamaa. Mwandishi anatushirikisha kuwa watu wengi wanakuwa wepesi wa kukata tamaa kwa vile wanaishia kujaribu njia moja au zaidi na pale njia hizo zisipofanikiwa wanaamua kuacha kabisa na kujisemea kuwa hawana bahati. Kumbe, ili ufanikiwe kimaisha unahitaji kwanza kutambua ni nini unataka katika maisha yako na kuhakikisha kila siku unachukua hatua madhubuti kwa nguvu zako zote pasipo kukata tamaa hata kama matokeo yanakuwa hayaridhishi. Kumbuka, kila hatua unayochukua inakupa uzoefu zaidi na uzoefu huo ndio silaha inayo kutofautisha na wale wanaokata tamaa. Ni kutokana na uzoefu huo kila mara unaboresha kile unachofanya kwa kuzingatia makosa au changamoto zinakuwa sehemu ya kujifunza katika njia ya mafanikio. Husikubali kupoteza dira kwa vile jamii inayokuzunguka haikubaliani na wazo lako kwani ni wewe pekee ambae unatambua maono na lengo kubwa unalohitaji kufanikisha kupitia wazo hilo.    Uoga wa kushindwa au kupoteza ni kikwazo kikubwa cha kufikia ndoto au malengo ya maisha yako. Ukweli ni kwamba katika maisha ya kila siku tunakatishwa tamaa na watu wanaotuzunguka kwani mara nyingi tunaambiwa kauli kama vile: haiwezekani, sio rahisi kufanikisha hilo, huwezi kupata faida, utafilisika, utaibiwa na kauli nyingine kama hizo. Kumbe, silaha kuu ambayo unahitaji kuwa nayo ni kuamini kuwa hata kama kwa sasa hali inaonekana haiwezekani – wewe una nguvu ya kipekee na upo tayari kuhakikisha unabadirisha kisichowezekana kuwa kinachowezekana. Kwa nguvu hiyo na ujasili wa aina hiyo ni lazima ufike unakotaka kufika kwani upo tayari kuchukua hatua bila kuogopa changamoto.    Uwezo wa kufanya maamuzi sahihi na kwa muda muhafaka ndio kipimo cha mafanikio. Mwandishi anatushirikisha kuwa nguvu ya maamuzi ndio injini ya mabadiliko. Ni kutokana na ukweli huu, katika maisha tunatakiwa kutambua kuwa hatuwezi kubadirisha au kuzuia matukio yasiyo rafiki kwa maisha yetu ya kila siku. Hata hivyo, tuna uwezo wa kudhibiti fikra, imani, hisia na vitendo vyetu kuhusiana na matukio hayo. Kila sekunde ya maisha yetu tunajikuta kwenye mtihani wa kufanya chaguo sahihi au kuchukua vitendo sahihi kati ya mbadala iliyopo. Kumbe, kila mmoja na ana nguvu ya kufanya maamuzi na maamuzi anayofanya katika kila tukio ndio yanaamua mafanikio au kutofanikiwa katika maisha. mapya.    Upo jinsi ulivyo kutokana na maamuzi uliyochagua kutumia muda mwingi katika kufikiria, kuhisi, kujishughulisha, kula/kunywa, kuamini au kujifunza katika maisha yako ya kila siku. Kumbe, tunahitaji kujifunza kuwa mafanikio tunayohitaji tunayaandaa au kuyaharibu wenyewe kutokana na maamuzi tunayofanya katika kila sekunde ya maisha yetu. Kama tunahitaji kubadilika ni lazima kwanza tujifanyie tathimini inayolenga kutambua vikwazo vinavyotuzuia na hatimaye kuanza kuchukua hatua mpya zinazolenga kutuondoa kwenye tabia za zamani na kuingia kwenye mabadiliko. Na hapa ndipo tunakiwa kufanya maamuzi ya dhati ambayo yatafanikisha mabadiliko ya moja kwa moja. Ni lazima kutambua ni sadaka ipi tupo tayari kutoa kupitia muda, mapenzi, nguvu, rasilimali na hata kazi zetu kwa ajili ya kuhakikisha tunaingia kwenye ulimwengu mpya wa mafanikio bila kukata tamaa au kufikiria kurudi nyuma.    Maamuzi maamuzi maamuzi – maamuzi sahihi. Mwandishi anatushirikisha kuwa njia pekee ya kubadilisha maisha yako ni kufanya maamuzi sahihi na maamuzi hayo ndio yatakufanya uonekane una bahati sana baada ya kufanikiwa. Hapa mwandishi anatushirikisha kuwa maamuzi sahihi ni yale ambayo yatakulazimisha kuachana na mbadala zote na kubakiwa na njia ambayo umejiridhisha kuwa itakufikisha kwenye mafanikio ya kweli. Na hakikisha kila siku fikra zako zinajikita kwenye maamuzi uliyofanya. Ili kufikia kilele cha mafanikio unayohitaji mwandishi anatushirikisha kuwa ni lazima:-  Utambue au kuchagua ni nini hasa unahitaji kufanikisha; Uchukue hatua stahiki kwa muda muhafaka; Fanya tathimini ya mara kwa mara ili kutambua kama hatua unazochukua zinafanya kazi au hazitekelezeki kwa ajili kufanikisha lengo kuu; Endelea kufanya maboresho ya hatua unazochukua; Kuwa mvumilivu bila kukata tamaa wala kuyumbishwa mpaka pale utakapofanikiwa.   Kuna nguvu kubwa inayodhibiti au kuamua nguvu ya maamuzi yako nayo si nyingine bali ni IMANI. Ukweli ni kwamba imani yako ndio inaamua: ni yapi unaweza kufanikisha na yapi hauwezi kufanikisha; yapi unaweza kufanya na yapi hauwezi kufanya; yapi utatazama na yapi hayataonekana machoni pako; hisia zipi zikutawale na zipi uachane nazo; sehemu zipi uwekeze na sehemu zipi husiwekeze na mengine mengi. Unapojenga imani kwenye tukio au hali yoyote ile moja kwa moja unafanya ubongo wako ufungue au kufunga milango kuhusiana na tukio au hali husika. Kumbe, imani ulizonazo kukuhusu wewe mwenyewe na yale unayoweza kufanikisha ndicho kipimo cha mafanikio unaweza kufikia katika maisha. Muhimu ni kuhakikisha unabadilisha imani ulizonazo ili ziendene na ndoto za maisha yako.    Je IMANI ni nini hasa katika maisha yetu ya kila siku? Mwandishi anatushirikisha kuwa imani ni kuwa na UHAKIKA juu ya hali au tukio linalosadikika. Unapokuwa na uhakika juu ya hali au tukio unakuwa umefungua mlango wa kubadilisha hali/tukio kutoka kwenye hali ya kusadikika hadi kwenye hali ya uhalisia. Kwa maana nyingine imani inawezesha kuumbika kwa vitu ambavyo awali havikuwepo kwenye maisha yako. Kumbe tunapokosa UHAKIKA wa matukio au mafanikio ndani mwetu moja kwa moja tunajiondoa kwenye ushindani kupitia imani tulizonazo. Athari ya kutokuwa na uhakika ndani mwetu ni kushindwa kutumia nguvu kubwa iliyopo ndani mwetu ambayo ina uwezo wa kutenda miujiza ya kila aina katika maisha yetu.    Msingi wa imani ni wazo kwa maana imani zinajengwa na mawazo. Kwa maana hiyo ili tuwe na uhakika wa matukio au hali tunazotarajia katika maisha yetu ni lazima tuanze na tathimini ya mfumo wa mawazo yetu. Ni kutokana na ukweli huu sisi zao la yale tunayowaza muda mwingi kwani mawazo hayo ndiyo yanajenga imani tulizonazo na hatimaye imani hizo ndizo zinatupa uhakika wa yale tunayoweza kufanikisha katika maisha. Kumbe, kama tunahitaji kubadilisha imani tulizonazo ni lazima kwanza tubadilishe mfumo wa mawazo ambao pia ni lazima uende sambamba na kubadilisha matendo au uzoefu ambao umepelekea tuwe na mawazo ya aina hiyo.    Watu wengi wanahitaji mabadiliko lakini wanaofanikiwa kubadilika ni wachache. Mwandishi anatushirikisha kuwa njia rahisi ya kufanikiwa kubadilika kiujumla ni kunabadilisha fikra zako ikiwa ni pamoja kuhakikisha fikra zako zinatawaliwa na mambo ambayo ni muhimu katika kufikia mabadiliko unayohitaji. Mwandishi anatushirikisha kuwa unaweza kuwa na hisia za uzuni kwa kumbuka/kufikiria tukio ambalo lilikuhuzunisha siku za nyuma. Vivyo hivyo, unaweza kuwa na furaha kwa kufikiria au kuwaza tukio ambalo lilikufurahisha. Ndivyo, ilivyo hata kwenye mabadiliko ya kweli, kwa maana kama unahitaji kubadilisha maisha yako ni lazima ujikite kwenye mawazo na fikra ambazo zitapelekea kufanikisha mabadiliko unayohitaji katika maisha. Ni kutokana na ukweli huu, unatakiwa kuhakikisha unajikita kwenye yale yaliyopo ndani ya uwezo wako wa kufanya/kudhibiti na kuachana na yaliyo nje ya uwezo wako.    Njia nzuri ya kuendelea kwenye fikra muhimu kwa ajili ya mafanikio unayohitaji ni kujenga utaratibu wa kujiuliza maswali kila mara. Maswali sahihi yana majibu sahihi juu ya kile tunachohitaji kukamilisha katika maisha yetu. Je maswali sahihi ni yapi? Mwandishi anatushirikisha kuwa maswali sahihi ni yale ambayo hayana malalamiko na badala yake yanajikita kwenye kutafuta majibu juu ya changamoto zinazotukabili. Hata maandiko yanasema “Omba na mtapewa” – hivyo maswali ni mojawapo ya njia inayosaidia kufikia kwenye matumizi ya kweli ya ile nguvu iliyopo ndani mwetu. Hii ni kutokana na ukweli kwamba kila unapojiuliza maswali sahihi unapata majibu ambayo yanakupa mtazamo mpya kuhusiana na tatizo lililopo mbele yako. Unahitaji kuwa na muda wa kijiuliza maswali pale unapoianza siku asubuhi mara baada ya kuamka na usiku kabla ya kulala.    Hisia zina nafasi kubwa juu ya mwonekano wa kila mmoja wetu – mfano, kama unatawaliwa na hisia za huzuni mara nyingi utaonekana kuwa mtu wa huzuni machoni pa jamii inayokuzunguka. Hata hivyo, hisia zinatokana na matendo tunayojihusisha nayo katika maisha yetu ya kila siku. Kwa maana nyingine kuna uhusiano mkubwa kati ya vitendo vya mwili na hisia zako. Kumbe, kama unahitaji kutawala hisia mbaya ndani mwako huna budi kutawala matendo ya mwili wako. Badilisha namna unavyotembea, unavyoongea, unavyocheka, unavyokaa na kila tendo ambalo unatamani uwe nalo kulingana na mafanikio unayotaka. Hakika nguvu kubwa iliyopo ndani mwako itakufanya ubadilike na kuingia kwenye hisia na mawazo ya mafanikio zaidi. Hapa ndipo unahitaji kuwa na watu ambao unatamani kufikia mafanikio yao (role models).     Zungumza lugha ya mafanikio. Kumbuka kuwa maneno unayonena dhidi ya nafsi yako yana athari kubwa katika mafanikio kutokana na ukweli kwamba maneno yanaumba. Maneno tunayonena mara kwa mara yanaathiri mfumo wa fikra na hivyo jinsi tulivyo (kihisia na kivitendo) ni matokeo ya maneno tunayonena dhidi ya nafsi zetu. Mfano, kama ukisema nina hasira sana, moja kwa moja hisia za hasira zitakutawala na matokeo yake utafanya vitendo vinavyoendana na hisia hizo. Somo kubwa hapa mwandishi anatufundisha kuwa mara zote tunakiwa kuwa makini na maneno au misamihati tunayotumia dhidi ya nafsi zetu. Chagua misamihati ambayo inakupa tulizo la nafsi kulingana na hali inayokukabili au chagua misamihati inachochea kutumia nguvu kubwa iliyopo ndani mwako katika kufikia mafanikio unayotaka.     Tumia misamihati ambayo inajenga picha bora katika mfumo wako wa akili. Mwandishi anatushirikisha kuwa kila misamihati tunayotumia katika maisha yetu ya kila siku inajenga picha chanya au hasi katika akili zetu. Picha hizo ni alama ambazoo zinatafsiliwa kwa ajili ya kutupa nguvu ya kuumba au kubomoa. Mfano, tafsili sentensi hizi: (a) Maisha ni mapambano; na (b) Maisha ni mchezo. Sentensi ya kwanza inakufanya siku zote uyaone maisha ni sehemu ya kupambana kana kwamba upo vitani siku zote. Kumbuka katika uwanja wa vita hakuna furaha hivyo maisha yako daima hayawezi kuwa na furaha. Sentensi ya pili inaonesha umuhimu kufurahia maisha kwa kuona mema yaliyomo ndani yake. Kumbuka mchezo ni kati ya matukio ambayo kila mmoja anaburudika. Hivyo, kwa kuyatazama maisha katika picha hiyo mhusika atakuwa na mengi ya kufurahia kwenye kila hatua maisha yake.    Kumbuka kila nyuma ya misamihati unayotumia kuna imani ndani yake. Mwandishi anatushirikisha ubaya au uzuri wa misamihati tunayotumia ni kuendena na imani zinazotuongoza kwenye maisha yetu. Kumbe, tunachohitaji kufahamu ni kwamba misamihati inaunda imani na imani hizo ndizo zinakuwa mwongozo wa maisha yetu katika njia chanya au hasi kulingana na misamihati husika.    Tambua kuwa katika maisha hakuna mwenye alama ya bahati nzuri au mbaya. Mwandishi anatushirikisha kuwa mafanikio ya namna yoyote ile yanaanza na mhusika kutambua ni nini hasa anahitaji kufanikisha na kisha kuweka malengo ya kufika kule anakokusudia. Hapa ndipo unapaswa kujiwekea lengo la kuwa bora kuliko wote katika tasnia uliyoichagua. Hata hivyo, unahitaji kukumbuka kuwa kuweka lengo tu hakutoshi kwani ni lazima lengo hilo liwe na vitendo madhubuti vinavyomlazimisha mhusika kuchukua hatua kila mara. Kumbe, kila mara unahitaji kujikumbusha kuwa hakuna bahati kwani bahati inatengenezwa na mhusika kwa kufanya kazi kwa bidii na maarifa kwenye tasnia alioichagua.  Haya ni machache ambayo nimeweza kukushirikisha kati ya mengi yaliyo kwenye kitabu hiki. Kupata nakala ya kitabu hiki BONYEZA HAPA na ujiunge na mtandao wa fikra za kitajiri kisha nitumie ujumbe wa kuomba kitabu hiki kupitia barua pepe fikrazakitajiri@gmail.com.  Lengo langu ni kuona kila kitabu ninachokushirikisha kinawaafikia watu zaidi ya elfu moja. Nisaidie kusambaza ujumbe wa kitabu hiki kwa ndugu na marafiki kwa kadri uwezevyo. Kumbuka umepata ujumbe wa kitabu hiki bila malipo yoyote sasa kwa nini husindwe kuwashirikisha wengine bila gharama yoyote. Wote tumeumbwa ili kuibadirisha dunia hii kuwa mahali pazuri pa kuishi hivyo kuwa sehemu ya kuleta mabadiriko hayo (Unaposambaza makala hizi hakikisha haukopi na kupest badala yake share link). Nakutakia mapambano mema.  Karibuni kwenye fikra za kitajiri ili upate elimu isiyokuwa na mwisho.