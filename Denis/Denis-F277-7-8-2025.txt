HOTUBA  YA  KATIBU  MKUU  KIONGOZI  KATIKA  UFUNGUZI  WA  MAFUNZO  YA  MAADILI  KWA  WATENDAJI  WAKUU  WA  TAASISI  NA  MASHIRIKA  YA  UMMA,  YATAKAYOFANYIKA  KATIKA  UKUMBI  WA  MIKUTANO  WA  WAKALA  WA  MAJENGO  TANZANIA  (TBA),  TAREHE  06/04/2016  


  Mheshimiwa  Jaji  (Mst.)  Salome  S.  Kaganda,  Kamishna  wa  Maadili;  Wakuu  wa  Taasisi  na  Mashirika  ya  Umma;  Katibu  wa  Sekretarieti  ya  Maadili  eneo  la  Viongozi  wa  Utumishi  wa  Umma;  Katibu  wa  Sekretarieti  ya  Maadili  eneo  la  Viongozi  wa  Siasa;  Watumishi  wa  Sekretarieti  ya  Maadili  ya  Viongozi  wa  Umma;  Wanahabari;  Wageni  Waalikwa;  Mabibi  na  Mabwana.  Habari  za  Asubuhi.  Nianze  kwa  kukushukuru,  Mheshimiwa  Kamishna  wa  Maadili  na  Sekretarieti  ya  Maadili  kwa  kunialika  kuwa  Mgeni  Rasmi  katika  Mafunzo  haya  ya  Maadili  yaliyowalenga  Wakuu  wa  Taasisi  na  Mashirika  ya  Umma.  Naipongeza  Sekretarieti  ya  Maadili  ya  Viongozi  wa  Umma  kwa  kuendeleza  mafunzo  haya  muhimu,  ambayo  yalikwishatolewa  kwa  Waheshimiwa  Mawaziri,  Naibu  Mawaziri;  Makatibu  Wakuu,  Naibu  Makatibu  Wakuu;  Wenza  wa  Viongozi  wa  Umma  na  sasa  yanatolewa  kwa  Watendaji  Wakuu  wa  Taasisi  na  Mashirika  ya  Umma.  Binafsi  nashukuru  kwamba  mafunzo  haya  ya  leo  yamenipa  pia  fursa  ya  kukutana  na  Watendaji  Wakuu  wa  Taasisi  na  Mashirika  ya  Umma  kwa  mara  ya  kwanza  tangu  nilipoteuliwa  katika  nafasi  ya  Katibu  Mkuu  Kiongozi.  Jitihada  hizi  za  Serikali  kutoa  mafunzo  haya  kupitia  Sekretarieti  ya  Maadili  ya  Viongozi  wa  Umma  ni  kielelezo  dhahiri  cha  dhamira  ya  dhati  ya  Serikali  ya  Awamu  ya  Tano  ya  kuhakikisha  kuwa  suala  la  maadili,  uadilifu  na  uwajibikaji  linaeleweka  vilivyo  kwa  wadau  wote  wa  sekta  ya  umma  na  sekta  binafsi  na  uelewa  huo  ni  sharti  uwe  endelevu.  Ndugu  Washiriki,  Kama  mnavyofahamu  Maadili  ya  Taifa  ni  nguzo  muhimu  katika  ufanikishaji  wa  mipango  ya  maendeleo  ya  nchi  yoyote  duniani.  Upo  umuhimu  wa  kuhakikisha  kuwa  tunalinda  na  kujenga  utamaduni  wa  kuzingatia  maadili  katika  Taasisi  na  Mashirika  tunayoyaongoza  na  jamii  kwa  ujumla.  Maadili  yana  umuhimu  mkubwa  katika  utawala  na  maendeleo  ya  nchi,  kwani:    Yanasaidia  kujenga  imani  ya  wananchi  kwa  Viongozi  na  Serikali  kwa  ujumla;    Yanasaidia  kuhakikisha  kuwa  Rasilimali  za  umma  zinatumika  kwa  maslahi  ya  wote;    Yanasaidia  kuongeza  tija  na  thamani  ya  huduma  zinazotolewa  na  Serikali;    Yanasaidia  kudhibiti  mianya  ya  vitendo  vya  rushwa;    Yanasaidia  kujenga  ujasiri  wa  kusimamia  sheria,  kanuni  na  taratibu  za  utumishi  wa  umma;    Yanawezesha  wananchi,  Viongozi  na  Watumishi  wa  Umma  kutoa  mchango  mkubwa  na  wa  haraka  katika  utekelezaji  wa  maendeleo  ya  nchi;    Yanaepusha  utata  wa  maamuzi  au  mgongano  wa  maslahi;    Yanawezesha  kuweka  mazingira  chanya  ya  uwekezaji;    Yanajenga  na  kudumisha  amani,  utulivu,  kuheshimiana  na  umoja  wa  kitaifa;  na    Yanaondoa  hulka  ya  ubinafsi  kwa  Viongozi.  Wote  tunajua  kuwa  suala  la  utovu  wa  maadili  katika  nchi  yetu  limekuwa  likitajwa  sana  katika  miaka  ya  nyuma,  ndio  maana  Serikali  ya  Awamu  ya  Tano  ya  Jamhuri  ya  Muungano  wa  Tanzania  imedhamiria  kwa  dhati  kabisa  kulivalia  njuga  suala  hili,  ikiwa  ni  pamoja  na  kuhakikisha  inachukua  hatua  mbalimbali  za  uwajibikaji  kwa  watendaji  wote  wanaotuhumiwa  kukiuka  maadili,  wakiwemo  wanaojihusisha  na  vitendo  vya  dhuluma,  rushwa,  ufisadi  na  kutumia  madaraka  yao  kujinufaisha.  Ni  vyema  ieleweke  hata  hivyo  kuwa  hatua  hizi  za  Serikali,  maarufu  kama  “utumbuaji  majipu”,  zinakusudia  kuondoa  kero  zilizopo  na  kurejesha  nidhamu  na  maadili  yaliyojengeka  katika  misingi  ya  utawala  bora  katika  ngazi  zote  nchini.  Hatua  hizi  ni  mithili  ya  tiba  ya  gonjwa  sugu  ambalo  lazima  litibiwe  ili  kuleta  ahueni  kwa  mtu  aliyeathirika  nalo.  Ni  hatua  za  kufa  na  kupona  zisizokwepeka.  Ninyi  mkiwa  kama  walezi  wa  maadili  katika  Taasisi  zenu,  mnapaswa  kuhakikisha  kwamba  mmeelimika  vya  kutosha  kuhusu  Sheria  na  Kanuni  za  Utumishi  kuhusu  maadili,  na  kuwasimamia  watumishi  walio  chini  yenu  kwa  umakini  zaidi  ili  kuhakikisha  maadili  na  uadilifu  vinakua  na  kudumishwa.  Naamini  mtapata  uelewa  mzuri  zaidi  wa  masuala  hayo  baada  ya  Mafunzo  haya  ambayo  yanalenga  zaidi  katika  kinga  (prevention)  badala  ya  kuponya  (cure).  Naomba  msisite  kuchangia  na  kuuliza  maswali  kwa  lengo  la  kuongeza  uelewa  kwani  mnao  muda  wa  kutosha  kujadili  kwa  pamoja  mada  zitakazowasilishwa  na  watendaji  wa  Sekretarieti  ya  Maadili.  Ndugu  Washiriki,  Imekuwepo  dhana  potofu  katika  jamii  kwamba  tatizo  la  rushwa  na  utovu  wa  maadili  liko  katika  Sekta  ya  Umma  peke  yake,  suala  ambalo  sio  sahihi  hata  kidogo.  Inafahamika  bayana  kwamba,  vishawishi  vingi  na  vitendo  vya  utoaji  wa  rushwa  unafanywa  na  Sekta  Binafsi.  Hivyo  mkakati  wa  mapambano  dhidi  ya  rushwa  na  utovu  wa  maadili  unatakiwa  kuwa  shirikishi  (inclusive).  Ndiyo  maana,  hata  kabla  ya  Serikali  ya  Awamu  ya  Tano  kuingia  madarakani,  Serikali  ilikwishaanzisha  utaratibu  wa  Viongozi,  Watumishi  wa  Umma  na  Sekta  Binafsi  kutoa  ahadi  za  kuzingatia  misingi  ya  maadili  na  mapambano  dhidi  ya  rushwa  kupitia  “Hati  ya  Ahadi  ya  Uadilifu”  kwa  makundi  yote  hayo  matatu.  Napenda  kusisitiza  tena  kuwa,  jukumu  la  kukuza  maadili  nchini  sio  la  mtu  ama  Taasisi  moja,  ni  jukumu  letu  sote,  kila  mtu  kwa  nafasi  aliyonayo  katika  jamii.  Mathalan,  wazazi  wanawajibu  wa  malezi  na  makuzi  kwa  watoto  wao;  Taasisi  za  elimu  zinawajibu  wa  makuzi  ya  wanafunzi  wao;  Taasisi  za  Dini  zina  wajibu  wa  malezi  ya  kiroho;  Asasi  za  Kiraia  zina  wajibu  wa  kuishirikisha  jamii  na  kushirikiana  na  Serikali  katika  kukuza  maadili  katika  maeneo  yao;  Serikali  ina  wajibu  wa  kukuza  na  kusimamia  maadili  ya  viongozi;  na  wake  kwa  waume  wanawajibu  kuwashirikisha  wenza  wao  katika  suala  hili  muhimu  la  maadili  badala  ya  kuwabagua  au  kuwatumia  kama  maficho  ya  uovu  wao.  Mafanikio  yetu  katika  kujenga  utamaduni  wa  uadilifu  nchini  yatategemea  namna  tutakavyoimarisha  ushirikiano  wetu  kufikia  azma  hiyo.  Ndugu  Washiriki,  Ni  lazima  tutambue  umuhimu  wetu  kama  viongozi  kuwa  mfano  wa  kuigwa  kwa  watumishi  tunaowaongoza  na  jamii  yote  kwa  ujumla.  Nawasihi  muwe  walezi  na  walimu  wazuri  na  wa  kupigiwa  mfano  wa  mwenendo  mwema  wa  uadilifu  ili  wengine  wafuate  nyayo  zetu.  Kama  viongozi  wa  Taasisi  na  Mashirika  ya  Umma  mnapaswa  kuepuka  ukiukwaji  wa  namna  yoyote  wa  maadili.  Badala  yake,  kama  viongozi,  tunawajibika  kuwafunda  watumishi  tunaowaongoza  kuhusu  umuhimu  wa  maadili.  Naishukuru  Sekretarieti  ya  Maadili  kwa  kuonyesha  utayari  wa  kuwawezesha  katika  suala  hili  kwa  kuwafutia  mafunzo  haya.  Wito  wangu  kwenu  ni  kwamba  mafunzo  haya  ya  leo  yawe  chachu  ya  mabadiliko  katika  kutekeleza  majukumu  yetu  ya  kila  siku.  Aidha,  mkawe  mabalozi  wazuri  katika  Taasisi  zetu  ili  hatimaye  tujenge  utumishi  uliotukuka  na  kukuza  heshima  na  imani  ya  wananchi  wote  kwa  Serikali  yao.  Ndugu  Washiriki,  Wote  tunafahamu  dhamira  ya  Serikali  ya  Awamu  ya  Tano  ya  kuleta  maendeleo  ya  kasi  na  endelevu  kwa  wananchi  wake  na  kuondoa  umaskini  wa  kila  hali.  Ili  kufikia  azma  hiyo,  Serikali  inatekeleza  mikakati  ya  kukusanya  mapato,  na  kusisitiza  umuhimu  wa  kubana  matumizi  na  kuondoa  yale  yasiyo  ya  lazima.  Badala  ya  kutumia  fedha  kwenye  sherehe  mbalimbali,  Serikali  inaelekeza  fedha  hizo  katika  kuimarisha  huduma  za  kijamii.  Badala  ya  kutumia  fedha  nyingi  kwa  ajili  ya  mikutano,  semina  na  warsha  za  ndani  na  nje  ya  nchi,  Serikali  inaelekeza  fedha  hizo  katika  kutatua  kero  za  wananchi  na  kuendeleza  jitihada  za  kukuza  uchumi  ambao  utawanufaisha  wananchi  wote.  Ni  dhahiri  kuwa  Serikali  haitafanikisha  mipango  hii  muhimu  kama  maadili  na  uadilifu  havitazingatiwa.  Wote  tunafahamu  umuhimu  wa  Taasisi  na  Mashirika  mnayoyaongoza.  Tunafahamu  kuwa  Taasisi  zetu  zina  mchango  mkubwa  katika  kufanikisha  mipango  ya  Serikali,  hivyo  ni  lazima  mtekeleze  majukumu  yenu  kwa  ufanisi  na  kuleta  matokeo  makubwa  na  yenye  tija  zaidi.  Ni  muhimu  mkumbuke  kuwa  Taasisi  na  Mashirika  mnayoyaongoza  ni  mali  ya  umma,  hivyo  umma  unatarajia  kuona  matokeo  chanya  na  yenye  maslahi  kwa  umma  huo.  Linapokuja  suala  la  kubana  matumizi,  ikumbukwe  kuwa  hili  ni  la  kwetu  wote;  Serikali  Kuu,  Taasisi  na  Mashirika  yote.  Lazima  tuweke  mbele  maslahi  mapana  ya  Nchi;  na  lazima  tuepuke  mgongano  wa  maslahi,  hususan  kwenye  maamuzi  kama  vile  manunuzi,  ajira,  kuchukua  hatua  za  nidhamu  n.k.  Ifahamike  wazi  kuwa  Serikali  haitamvumilia  Kiongozi  ama  Mtumishi  yeyote  wa  Umma  atakayekiuka  sheria,  kanuni  na  miongozo  inayolenga  kukuza  maadili  na  kuongeza  ufanisi  katika  Utumishi  wa  Umma.  Atakayeihujumu  nchi  atachukuliwa  hatua;  atakayetumia  madaraka  aliyokabidhiwa  kujinufaisha  yeye  binafsi  au  familia  au  marafiki  zake  atachukuliwa  hatua,  na  atakayekiuka  maadili  yaliyowekwa  atashughulikiwa  kwa  mujibu  wa  Sheria.  Ndugu  Washiriki  na  Wanahabari,  Kabla  sijahitimisha  hotuba  yangu  nichukue  fursa  hii  kushukuru  Shirika  la  USAID  la  Marekani  kwa  kushirikiana  nasi  katika  ufanikishaji  wa  mafunzo  haya  kwa  Wakuu  wa  Taasisi  na  Mashirika  ya  Umma  kama  ambavyo  Shirika  hili  lilishiriki  katika  mafunzo  mengine  kama  haya  yaliyofanyika  kwa  Viongozi  wengine.  Yapo  maeneo  mengine  mengi  ambayo  Shirika  la  USAID  limetusaidia  lakini  kutokana  na  ufinyu  wa  muda  sitayazungumzia  leo.  Ndugu  Wanahabari,  Nimezungumzia  wajibu  wetu  sote  kukuza  maadili  nchini.  Nitumie  fursa  hii  kuwakumbusha  Wanahabari  kuhusu  umuhimu  wa  kutumia  taaluma  yenu  vizuri  katika  kuelimisha  wananchi  na  viongozi  kuhusu  maadili  tunayoyazungumzia  na  kukemea  bila  hofu  wala  upendeleo  maovu  katika  jamii  yetu.  Nawasihi  tudumishe  uzalendo  na  kujali  maslahi  ya  nchi  yetu.  Baada  ya  kusema  haya,  natamka  sasa  kuwa  mafunzo  haya  ya  maadili  kwa  Watendaji  Wakuu  wa  Taasisi  za  Umma  yamefunguliwa  rasmi.  