 HOTUBA YA MHESHIMIWA JAKAYA MRISHO KIKWETE, RAIS WA JAMHURI YA MUUNGANO WA TANZANIA KATIKA HAFLA YA KUAGANA NA MAHAKAMA YA TANZANIA TAREHE 6 AGOSTI, 2015 Waheshimiwa Majaji na Mahakimu, Ndugu Viongozi na Watumishi wa Mahakama, Wageni Waalikwa, Mabibi na Mabwana, Nilipokutana nanyi katika kuadhimisha Siku ya Sheria Nchini tarehe 04 Februari, 2015 nilitumia fursa ile kuwaaga. Hata hivyo mkasema haitoshi, mmetafuta wasaa wa ninyi kuniaga. Nakushukuru Mheshimiwa Mohamed Chande Othuman, Jaji Mkuu wa Jamhuri ya Muungano wa Tanzania, Majaji wa Mahakama ya Rufani, Majaji wa Mahakama Kuu, Wasajili, Mahakimu Wakazi, Mahakimu Watendaji na Wafanyakazi wote wa Mahakama kwa heshima hii kubwa mliyonipa. Nikiri kuwa ni jambo ambalo sikulitegemea, lakini nimeguswa sana na upendo wenu huu mkubwa mlionionyesha. Nimefarijika sana. Ni kielelezo kuwa tumeishi vizuri, tumeheshimiana na kushirikiana kwa maslahi mapana ya wananchi wa Taifa letu. Huu ni ushirikiano ambao hauna budi kuuendelezwa na kudumishwa katika Awamu ya Tano na zote zijazo. Mheshimiwa Jaji Mkuu, Katika hotuba yako umeongelea mafanikio ya Mahakama yaliyopatikana katika kipindi hiki cha Awamu ya Nne. Umenipongeza mimi kwa mafanikio hayo. Mimi naamini mafanikio haya yametokana na juhudi zetu za pamoja, maana bila ya mchango wenu na mipango yenu, sisi katika Serikali tusingeweza peke yetu kuyafanikisha. Kutokana na kujipanga kwenu vizuri, kazi yetu kwa upande wa Serikali imekuwa rahisi sana. Umuhimu na Nafasi ya Mahakama Mheshimiwa Jaji Mkuu, Nafasi na umuhimu wa Mahakama katika jamii na Taifa ni jambo lisilohitaji mjadala. Tunu za amani, utulivu na umoja ambazo nchi yetu inasifiwa duniani zina mchango muhimu wa Mahakama. Ni ukweli usiopingika kuwa kama watu wanadhulumiwa haki zao za msingi na hawana matumaini ya kuzipata katika mifumo ya kawaida au rasmi ya utoaji haki kuna hatari ya amani kuvurugika. Kishawishi cha watu kuchukua Sheria mikononi mwao hujitokeza. Kwa maneno mengine huchochea uvunjifu wa Sheria na hali ikikithiri amani huweza kuathirika. Ipo mifano ya hapa nchini na kwingineko duniani. Kwa kutambua ukweli huo suala la utoaji wa haki ni jambo ambalo nililipa kipaumbele cha juu. Kwa ajili hiyo mwanzoni kabisa nilipoanza kazi ya uongozi wa nchi yetu nilitembelea Mhimili wa Mahakama. Nilikutana na kuzungumza na Jaji Mkuu Banarbas Samata na Majaji wa Rufaa na Mahakama Kuu. Ziara yangu ile ilinipatia ufahamu mkubwa kuhusu hali ilivyokua katika Mhimili huu wa dola wenye dhamana na jukumu muhimu la utoaji wa haki nchini. Niliweza kujua mafaniko na changamoto za Mahakama. Nilitambua upungufu mkubwa wa nguvu kazi, uhaba wa vitendea kazi, bajeti finyu na masuala ya maslahi ya Majaji, Mahakimu na Watumishi wengine wa Mahakama. Niliahidi kuzifanyia kazi kwani changamoto hizo zinapunguza ufanisi wa kazi, mashauri kuchelewa kusikilizwa, na kumalizwa na kujitokeza kwa tuhuma za rushwa. Napata faraja moyoni mwangu kuwa leo tunapoagana tumepiga hatua kubwa katika kuzipatia ufumbuzi changamoto hizo. Ni ukweli usiopingika kuwa Mahakama ilivyo leo sivyo ilivyokuwa mwaka 2005. Hali ni bora zaidi sasa. Rasilimali watu Mheshimiwa Jaji Mkuu, Kwa upande wa upungufu wa nguvu kazi, kama ulivyosema kwenye hotuba yako, wakati tunaingia madarakani, Mahakama yetu ilikuwa na Majaji wachache sana ukilinganisha na mahitaji. Kwa upande wa Mahakama ya Rufani, tulikuwa na majaji tisa   tu, huku tukiwa na majaji 37 wa Mahakama Kuu. Idadi hii ilikuwa ni ndogo sana ikilinganishwa na wingi wa mashauri yaliyokuwa yamerundikana mahakamani nchi nzima. Lakini hadi leo tunapoagana leo idadi ya Majaji wa Rufani imeongezeka kutoka 9 hadi 16 wakati ile ya Majaji wa Mahakama Kuu imeongezeka kutoka 35 hadi 94. Jitihada zetu hazikuishia hapo. Tuliajiri pia Mahakimu wa kada mbalimbali. Hadi kufikia mwaka huu, idadi ya Mahakimu Wakazi pekee imefikia 677 ikilinganishwa na Mahakimu Wakazi 151 waliokuwepo mwaka 2005. Mbali na Mahakimu Wakazi, pia wameajiriwa Mahakimu wengine wa kada mbalimbali kulingana na mahitaji. Vile vile, watumishi wa kada mbalimbali wameajiriwa na kuongeza idadi ya watumishi wa ngazi na kada mbalimbali kutoka 4,972 mwaka 2005 hadi kufikia 6,052 mwaka 2015. Ni katika kipindi hiki pia zimeanzishwa kada nyingine muhimu, yaani watendaji wa Mahakama pamoja na Wasaidizi wa Sheria wa Majaji chini ya Sheria ya Uendeshaji wa Mahakama. Hii imewaondolea Majaji na Mahakimu majukumu ya kiutawala na fedha na kuwaacha washughulike na jukumu lao la msingi la utoaji wa haki. Sasa tunaye Mtendaji Mkuu wa Mahakama, Mtendaji wa Mahakama Kuu, pamoja na watendaji wengine wa ngazi mbalimbali. Kwa hatua hizo tulizochukua, naweza kusema kwa kujiamini kuwa tumeongeza sana uwezo wa rasilimali watu. Pia tumewapunguzia Majaji na Mahakimu mzigo wa kesi kutokana na sasa kuwa wengi, lakini muhimu zaidi imetusaidia kuharakisha utoaji haki kwa wananchi. Bajeti ya Mahakama Mheshimiwa Jaji Mkuu, Tulilitazama suala la bajeti ya Mahakama na kuamua kufanya mambo mawili ili kuiongezea Mahakama uwezo wa kutimiza majukumu yake. Kwanza, kwamba kila mwaka tuliongeza fedha kwa utaratibu wa kawaida. Pili, tukafanya uamuzi wa kimapinduzi wa kutekeleza matakwa ya Katiba kwa kuanzisha Mfuko wa Mahakama kwa kutunga Sheria ya Uendeshaji Mahakama Namba 4 ya Mwaka 2011. Mfumo huu siyo tu unaongeza bajeti bali pia unaipa Mahakama uhuru wa kufanya mambo yake. Aidha, inaondoa ile dhana ya kuuona Mhimili wa Mahakama kama Idara ya Serikali. Kutokana na hatua hizi bajeti ya Mahakama iliongezeka kutoka shilingi bilioni 36.6 mwaka 2005 hadi shilingi bilioni 57.8 mwaka 2012/2013 kwa mujibu wa nyongeza za kawaida. Hili ni ongezeko la zaidi ya asilimia 66 ndani ya kipindi kifupi cha tangu mwaka 2012/2013. Mwaka huu wa fedha bajeti hiyo imefikia shilingi bilioni 88.9 kufuatia ongezeko kubwa baada ya kuanzishwa kwa Mfumo wa Mahakama. Kwa jumla hii ni ongezeko la zaidi ya asilimia 136 ikilinganishwa na bajeti ya mwaka 2005/2006. Pamoja na nyongeza hii inayoonekana kuwa ni kubwa sana lakini natambua kuwa bado ni kidogo kuliko mahitaji halisi ya Mahakama. Mtakubaliana nami kuwa imeleta ahueni kubwa na kuiwezesha Mahakama kuboresha utekekelezaji wa majukumu yake. Halikadhalika Mahakama sasa imeanza kutekeleza miradi ya maendeleo kama ujenzi wa ofisi za Mahakama. Nina imani Rais ajaye na Serikali ijayo itahakikisha kuwa fedha zinaongezeka zaidi na Hazina inatoa fedha zote zilizopangwa katika bajeti. Tena zinatolewa kwa wakati. Uboreshaji wa Maslahi ya Majaji, Mahakimu na Watumishi wa Mahakama Mheshimiwa Jaji Mkuu, Katika kipindi hiki tumechukua hatua za maksudi za kuboresha maslahi ya Majaji. Mwaka 2007 tukatunga Sheria ya Majaji (Judges Remuneration Act) yaani Sheria Namba 4 ya mwaka 2007. Chini ya Sheria hii, maslahi ya majaji yameboreshwa na tunaamini hiki ni kichocheo cha waheshimiwa majaji kufanya kazi kwa bidii zaidi, kwa weledi zaidi na kwa ufanisi zaidi. Lakini pia chini ya Sheria hii mafao ya majaji baada ya kustaafu yamewekwa vizuri zaidi. Nafikiri hili ni muhimu sana kwamba Majaji wasifanye kazi wakihofu juu ya hatma yao baada ya kazi kutokana na unyeti wa kazi yao ambayo kwa kweli inawazuia kuwa na vyanzo vingine vya mapato. Hatukuishia kwa Majaji tu, mwaka 2007 mishahara ya Mahakimu iliboreshwa. Mipango iko mbioni kuhakikisha pia kwamba watumishi wengine wa kada mbalimbali za Mahakama nao maslahi yao yanaboreshwa. Haya yote tumeyafanya ili kuwawezesha Majaji na Mahakimu kutimiza wajibu wao pasipo kuwiwa na mtihani wa tamaa. Miundombinu na vitendea kazi Mheshimiwa Jaji Mkuu, Kwa muda mrefu suala la miundombinu hususan majengo ya Mahakama imekuwa ni tatizo. Kuna upungufu mkubwa na kusababisha watu kusafiri masafa marefu kufuata huduma hususan Mahakama za Mwanzo na Mahakama Kuu. Kwa upande wa Mahakama za Mwanzo nyingi zina majengo duni na yasiyofaa. Katika baadhi ya maeneo nimewahi kuambiwa kwamba Majaji Wafawidhi walitoa maelekezo ya kufunga Mahakama hizo kutokana na kuwa katika hali mbaya sana na hata kuhatarisha maisha ya watumishi wa Mahakama pamoja na wateja wa Mahakama. Kwa bahati mbaya Mahakama za namna hiyo zilikuwepo hata hapa Dar es Salaam ambako tunasema ni uso wa nchi. Hili nalo tukaliwekea nia na mkakati wa kuondokana nalo. Kati ya mwaka 2006 hadi sasa tumeweza kujenga Mahakama Kuu 2 za kisasa kabisa katika mikoa ya Kagera na Shinyanga na Mahakama Kuu Divisheni ya Kazi 1. Vilevile zimejengwa Mahakama mpya ya Mkoa 1 (Babati), za Wilaya 2 (Mafia na Kisarawe), na Mahakama za Mwanzo 12. Mahakama za Mwanzo tulizojenga zimesaidia kurejesha imani ya Watanzania kwa Mahakama. Mbali na majengo ya Mahakama, tumeweza kujenga nyumba za kisasa kwa ajili ya Mahakimu. Nafahamu suala la kujenga nyumba za kuishi ni endelevu na katika eneo hili bado tuna deni kubwa. Hili pia naamini Mheshimiwa Jaji Mkuu pamoja na Mtendaji Mkuu mtaendelea kulifanyia kazi kwa kushirikiana na Serikali. Matumizi ya TEHAMA Mheshimiwa Jaji Mkuu, Ulimwengu wa sasa ni ulimwengu wa Tehama. Nawapongeza kuwa katika hili Mahakama nanyi hamkubaki nyuma. Inatia moyo kuona kwamba taratibu mnabadili mfumo wa uandishi na utunzaji wa kumbukumbu za mwenendo wa kesi na nyinginezo na kutumia mfumo wa Tehama. Inafurahisha kusikia kwamba kwa sasa takwimu za mashauri ya nchi nzima zinapatikana kwenye mtandao. Lakini pia tumeambiwa kwamba sasa Mheshimiwa Jaji Mkuu anapata taarifa za mashauri yote yaliyofunguliwa, yaliyoisha na yaliyobaki kwa mwezi kwa kupitia njia ya mtandao. Hali kadhalika, anaweza kufahamu kila Jaji na Hakimu amesikiliza mashauri mangapi kwa mwezi na kwa mwaka kwa njia ya mtandao. Hili si jambo dogo kwa Mahakama zetu. Lazima tukiri kuwa tumepiga hatua kubwa ya kujivunia. Uhifadhi wa zamani wa kumbukumbu za Mahakama ni jambo ambalo kwa muda mrefu limesababisha usumbufu na malalamiko kwa wananchi. Aidha, eneo hili linatajwa kuwa kichaka cha vitendo vya rushwa. Nafurahi kuwa tanaanza kuondokana na yale maelezo ya “jalada halionekani”. Mimi naamini, tunaweza kufanya zaidi kwa kutumia pia mifumo ya simu katika malipo Mahakamani, na kuwezesha wananchi kuuliza na kujua tarehe za mashauri yao bila kuwalazimu kuja kufuatilia taarifa hizo Mahakamani. Maana, ile ‘nenda-rudi’ nayo inaleta usumbufu usio wa lazima kwa wananchi. Uboreshaji wa Utendaji Katika Mahakama Mheshimiwa Jaji Mkuu, Katika hotuba yako Mheshimiwa Jaji Mkuu, umeonesha jinsi ambavyo idadi ya mashauri yanayoisha imekuwa ikiongezeka mwaka hadi mwaka toka mwaka 2006 hadi sasa. Nimefurahishwa zaidi na mkakati uliowekwa na Mahakama wa kila Jaji na Hakimu kumaliza idadi maalum ya mashauri kwa mwaka. Pia, nawapongeza kwa kuamua kuwa muda wa shauri kukaa mahakamani usizidi miaka miwili. Mkakati wenu wa kuyamaliza mashauri yaliyokaa Mahakamani kwa muda mrefu unaelekea kuzaa matunda. Taarifa kwamba mmeyapunguza mashauri hayo kwa zaidi ya asilimia 50 yaani kutoka mashauri 6,887 mwaka 2012 hadi mashauri 3,632 mwaka 2014 ni za kutia moyo. Kwa hili mnastahili pongezi zetu nyingi. Tunawaomba muendelee hivyo kwani kwa kujiwekea malengo, inawapa urahisi wa kujipima ninyi wenyewe, na wananchi kuwapima pia. Huo ndio uwajibikaji. Wajibu wa Mahakama katika Uchaguzi Mheshimiwa Jaji Mkuu, Nchi yetu sasa inaelekea katika Uchaguzi Mkuu kuchagua Rais, Wabunge na Madiwani. Tunategemea kama ilivyo ada yetu utakuwa uchaguzi huru, wa haki na wa amani. Lakini ‘penye wengi pana mengi’. Kama ilivyokuwa katika chaguzi zilizopita, wakati mwingine yanajitokeza mashauri mbalimbali mara uchaguzi unapoisha. Siku za nyuma mashauri haya yalikuwa yanachukua muda mrefu na baadhi kudumu toka uchaguzi mmoja hadi mwingine. Hali hii ilibadilika uchaguzi uliopita. Mashauri ya uchaguzi yalipewa kipaumbele yakaweza kuisha mapema na hivyo wananchi kujua hatima ya waliowachagua. Ni ombi letu kwamba utaratibu huu uendelee ili mashauri yote, kama yatakuwepo, yaishe ndani ya muda mfupi iwezekanavyo na haki iweze kupatikana. Mwisho Mheshimiwa Jaji Mkuu, Napenda kuhitimisha kwa kukushukuru kwa mara nyingine kwa uamuzi wenu wa kuandaa hafla ya kuagana. Nawashukuru sana kwa ushirikano mlionipatia mimi na wenzangu Serikalini na zaidi kwa mafaniko ambayo sote tumeyapata. Kupitia kwako, nawashukuru waheshimiwa Majaji wa Mahakama ya Rufani na Mahakama Kuu, Mtendaji Mkuu, Msajili Mkuu, Mahakimu ngazi malimbali, watendaji na watumishi wa Mahakama. Daima nitakumbuka wema na upendo wenu mkubwa mlionionyesha. Lakini kubwa zaidi nitawakumbuka kwa uchapa kazi wenu na moyo wenu wa uzalendo. Safari bado ni ndefu, muhimu ni kuwa tumeshaianza, na hivyo kuifupisha. Awamu itakayokuja wataanzia pafupi zaidi kuliko pale tulipoanzia sisi wa Awamu ya Nne. Ninaondoka nikiwa na furaha na amani moyoni kuwa nauacha Mhimili wa Mahakama mahali pazuri zaidi ya nilipowakuta mwaka 2005. Hata hivyo bado kuna kazi kubwa ya kufanya mbele yetu mpaka tufike pale tunapopataka sote tufike. Tukiendelea na kasi hii sina shaka kabisa kwamba tutafika tunapopataka katika miaka mitano ijayo. Nawatakia kila la kheli na mafanikio makubwa siku za usoni. Kwaherini. Mungu ibariki Tanzania 