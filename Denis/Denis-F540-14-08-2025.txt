 Kioo cha Lugha Juzuu 1, Na. 2   UUNDAJI WA ISTILAHI ZA KISIASA TANZANIA H.J.M. Mwansoko Utangulizi Mwaka 1992 Tanzania ilipitisha sheria ambapo iliacha mfumo wa siasa ya chama kimoja na kuingia katika mfumo wa siasa ya vyama vingi. Hata hivyo mfumo wa vyama vingi halikuwa jambo geni kabisa nchini Tanzania kwani chaguzi za mwaka 1958, 1959, 1960 na 1962 zilishirikisha vyama vingi (taz. Nsekela 1965:173 - 175). Pamoja na hayo, vyama hivi vya mwanzo, ukiachilia mbali chama cha TANU, havikuwa na nguvu. Uongozi wake ulikuwa dhaifu na vilikuwa na wanachama wachache. Hivyo havikuweza kudumu kwa muda mrefu. Serikali ilipoamua kufuata mfumo wa siasa ya chama kimoja kunako mwaka 1963 (Nsekela 1965:196) hapakuwepo na kipingamizi chenye uzito. Lakini kurejeshwa kwa mfumo wa siasa ya vyama vingi mwaka 1992 kulikuwa na msisimko na kishindo kikubwa. Na hali hii inatokana na mwamko mkubwa wa kisiasa walio nao wananchi baada ya kujitawala kwa zaidi ya miongo mitatu. Hivyo idadi ya vyama vipya vya kisrasa vilivyoanzishwa ilikuwa kubwa. Licha ya Chama cha Mapinduzi CCM, chama kinachotawala, vyama vipya vifuatavyo vimeshasajiliwa rasmi: National Convention for Constitutional Reform (NCCR - Mageuzi), Chama cha Demokrasia na Maendeleo (CHADEMA), Civic United Front (CUF), United Democracy Party (UDP), Tanzania Labour Party (TLP), National Popular Party (PONA), Union for Multiparty Democracy (UMD) United Peoples Democratic Party (UPDP), National League for Democracy (NLD), Tanzania Democratic Alliance (TADEA), National Reconstruction Alliance (NRA), na Tanzania Peoples Party (TPP). Vyama vyote hivi vina uongozi mzuri na wanachama wa kutosha. Aidha vyote vilishiriki katika uchaguzi mkuu uliofanyika Oktoba 1995¹. Kuanzishwa upya kwa mfumo huu wa siasa ya vyama vingi hapa nchini na pia kushiriki kwa vyama hivi katika Uchaguzi Mkuu na chaguzi ndogo kadhaa kumepelekea katika jitihada za kubuni msamiati mpya wa Kiswahili unaokidhi mahitaji ya mfumo ulioibuka wa kisiasa. Lengo la makala hii ni kujadili kuhusu msamiati wa Kiswahili unaoambatana na mfumo huu mpya wa kisiasa. Tutajadili juu ya maeńeo ya mawasiliano ambamo msamiati umeundwa, mbinu zilizotumiwa katika kuunda msamiati husika, vyanzo vya msamiati huo na uthabiti wa msamiati uliobuniwa. Uchunguzi huu una faida mbili kubwa. Kwanza,ni kuuweka katika rekodi msamiati wa Kiswahili unaotumika katika kuendeshea mfumo wa siasa ya vyama vingi nchini Tanzania kwa ajili ya rejeа ya kudumu. Na pili, kuusambaza msamiati huo kwa nchi jirani (na nyinginezo) zinazotumia Kiswahili na ambazo ama tayari zinafuata mfumo wa siasa ya vyama vingi (kama Kenya) ama zina uwezekano mkubwa wa kufanya hivyo siku za mbele (kama Uganda). Hatua ya usambazaji itaimarisha juhudi za usanifishaji wa msamiati huu kwa ngazi ya kanda ya Afrika Mashariki na Kati kwa vile itazuia mfumko wa visawe kwa dhana ambazo tayari zimeshapatiwa maneno nchini Tanzania. Misingi ya Kinadharia. Wanazuoni wa masuala ya usitawishaji wa misamiati na istilahi wameshaeleza kuwa shughuli yoyote anayoifanya binadamu na pia fani yoyote ya maarifa huwa na idadi maridhawa ya dhana na 1