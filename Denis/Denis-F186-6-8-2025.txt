 HOTUBA YA MHESHIMIWA DKT.JAKAYA MRISHO KIKWETE, RAIS WA JAMHURI YA MUUNGANO WA TANZANIA, KWENYE HAFLA YA KUFUNGA MAFUNZO YA UONGOZI WA JUU, KOZI NA 21/2015, CHUO... TAREHE 27 JUNE 2015    Mheshimiwa Mathias Chikawe (Mb), Waziri wa Mambo ya Ndani ya Nchi; Mheshimiwa Jaji Kiongozi; Mheshimiwa Said Mecky Sadiki, Mkuu wa Mkoa wa Dar es Salaam na Viongozi wa Serikali mliopo; Ndugu John Minja, Kamishna Jenerali wa Jeshi la Magereza; Ndugu Ernest Mangu, Inspekta Jenerali wa Polisi; Ndugu Sylvester Ambokile, Kamishna Mkuu wa Uhamiaji; Meja Jenerali Salum Kijuu, Kamanda wa Jeshi la Nchi Kavu; Wakuu wa Magereza wa Nchi marafiki; Mkuu wa Chuo; Maafisa Waandamizi wa Jeshi la Magereza; Maafisa kutoka Vyombo vya Ulinzi na Usalama; Viongozi mbalimbali mliopo; Wageni Waalikwa; Vyombo vya Habari; Mabibi na Mabwana; Salamu na Shukrani Naomba nianze kwa kutoa shukrani zangu za dhati kwako Mheshimiwa Mathias Chikawe, Waziri wa Mambo ya Ndani ya Nchi na kwa Kamishna Jenerali wa Magereza kwa kunialika na kunishirikisha kwenye hafla ya kufunga Mafunzo ya Uongozi wa Ngazi ya Juu kwa Maafisa 104 wa Jeshi la Magereza, na kuadhimisha Siku ya Magereza. Hii ni mara yangu ya kwanza kushiriki kwenye shughuli ya aina hii. Nasema Asanteni sana. Wakuu wa Magereza kutoka Nje ya Nchi Mheshimiwa Waziri; Nimefurahishwa sana kuona kuwa miongoni mwa wageni waalikwa katika hafla hii, wapo pia Wakuu wa Magereza kutoka nchi rafiki za Botswana, Kenya, Namibia, Swaziland, Uganda na Zambia. Hili ni jambo jema. Ninawaomba muendelee kuudumisha ushirikiano uliopo miongoni mwenu. Mbadilishane maarifa na uzoefu katika utekelezaji wa majukumu yenu ya msingi hasa lile la kurekebisha wahalifu waweze kuwa raia wema katika nchi na jamii zao. Kwa wageni wetu nasema karibuni Tanzania na nawatakia makazi mema. Pongezi Mheshimiwa Waziri; Nawapongeza sana, Kamishna Jenerali wa Magereza, Mkuu wa Chuo na wasaidizi wake, kwa maandalizi mazuri ya sherehe hizi. Hakika zimefana sana. Kwa wahitimu wa mafunzo haya, nawapongeza kwa kumaliza mafunzo yenu salama na kwa mafanikio. Gwaride lilikuwa zuri linaloashiria kwamba mmeiva barabara na kwamba mko tayari kwenda kutekeleza majukumu yenu kwa ufanisi zaidi. Ni matarajio yangu kuwa mtayazingatia yale yote mliyojifunza kwa kutekeleza majukumu yenu vizuri zaidi kuliko mlivyokuwa kabla ya kuja kozi hii. Natoa pongezi maalum kwa Mkuu wa Chuo na Wakufunzi wote kwa kazi nzuri mliyoifanya iliyotuwezesha kukusanyika hapa siku ya leo. Jukumu la Jeshi la Magereza Mheshimiwa Waziri; Napenda kutumia nafasi hii adimu na adhimu kutoa pongezi maalum kwa Maafisa na Askari wa Jeshi la Magereza kwa kazi kubwa na nzuri waifanyayo katika kuimarisha usalama wa raia na jamii nzima ya Watanzania. Jeshi letu ambalo Agosti 25, mwaka kesho litasherehekea ‘Diamond Jubilee’ ya kuanzishwa kwake, kama majeshi mengine ya magereza duniani, lina jukumu la msingi la kutekeleza programu za urekebishaji wa wahalifu na kutoa ushauri wa kisera kwa Serikali juu ya uzuiaji uhalifu. Hili ni jukumu zito na nyeti kwa kuwa linagusa maisha ya wananchi wengi na taswira ya taifa kwa ujumla. Ni matarajio ya jamii kuona kwamba wafungwa wamalizapo vifungo vyao, wanarudi kwenye jamii wakiwa raia wema. Wanakuwa wameacha matendo maovu na kuendesha maisha yao kama raia wenye mwenendo mwema na wanaotii sheria za nchi. Wanafanya shughuli zilizo halali za kuwapatia riziki zao kwa kutumia ujuzi walioupata wakati wakitumikia vifungo vyao au kabla ya hapo. Kwa hiyo Jeshi la Magereza linapaswa kuwafundisha wafungwa stadi za maisha katika nyanja mbalimbali ili wakimaliza vifungo vyao wawe na ujuzi utakaowawezesha kuendesha maisha yao kwa kujitegemea. Jeshi letu pia lina wajibu wa kuwapa wafungwa hawa ushauri nasaha utakaowasaidia kujutia makosa yao ili waishi kama raia wema. Chombo hiki cha dola kikitimiza jukumu hili kwa ukamilifu, kitachangia kwa kiasi kikubwa katika azma ya taifa letu ya kudumisha usalama wa raia, amani na utulivu. Kamishna Jenerali wa Magereza; Kumalizika kwa kozi ambayo tunaifunga mafunzo yake leo kunawaongezea Maafisa 104 katika nguvu kazi yenu ya kutekeleza majukumu yenu. Hongereni sana. Pia nawapongeza wanaohitimu leo kwa kuua ndege wawili kwa jiwe moja. Mmefaulu kozi na kupanda vyeo kutoka ngazi ya Mrakibu wa Askari Magereza hadi Inspekta Msaidizi wa Magereza. Mnastahili kujipongeza na kusherehekea. Nimefurahishwa na mpango wenu wa kuanzisha Chuo kipya cha Tanzania Correctional Training Academy. Kwa kuwa na Chuo hicho mkichanganya na Chuo cha Kiwira na hiki cha Ukonga pamoja na mafunzo ya nje, mtakuwa na wigo mpana wa kuwaongezea uwezo watumishi wa Jeshi hili. Tafadhali endeleeni na jitihada mzifanyazo katika kuboresha mafunzo ili mpate Maofisa na Askari wenye ujuzi, maarifa na weledi wa hali ya juu. Itaimarisha sana utekelezaji wa majukumu yenu. Changamoto Mnazozikabili Mheshimiwa Waziri; Mimi natambua kama mnavyotambua nyinyi kuwa ili Jeshi liweze kutimiza kwa ukamilifu majukumu yake pamoja na kuwa na Maafisa na Askari waliofunzwa vizuri, lazima wapewe vitendea kazi vinavyokidhi mahitaji. Nazifahamu changamoto zenu na mahitaji yenu ambayo yakitimizwa mambo yatakuwa mazuri. Magereza 126 yaliyopo hayatoshelezi mahitaji, hivyo kusababisha msongamano mkubwa. Yanahitajika Magereza mapya pamoja na kukarabati na kupanua yaliyopo. Huduma muhimu kwa wafungwa zinatakiwa kuboreshwa. Aidha, kuna mahitaji makubwa ya makazi, majengo ya ofisi, vyombo vya usafiri na mawasiliano na vitendea kazi mbalimbali. Chanzo kikubwa cha matatizo haya ni ufinyu wa bajeti. Kinachotengwa na kinachotolewa havikidhi haja. Ni wazi kwamba matatizo haya yamekuwa yakiathiri ufanisi katika utekelezaji wa majukumu yenu. Kamishna Jenerali ameeleza baadhi ya jitihada ambazo mmekuwa mkichukuwa kukabiliana na changamoto hizo. Nawapongeza sana kwa ubunifu wenu uliowawezesha kufanya kazi katika mazingira hayo tete na kufanikiwa kutekeleza majukumu yenu kwa kiwango cha kuridhisha. Naomba niwahakikishie kwamba Serikali itaendelea kufanya kila linalowezekana kutatua matatizo yanayowakabili kadri hali inavyoruhusu. Nawaomba muifanyie kazi haraka iwezekanavyo na kuikabidhi mamlaka husika Rasimu ya Sera ya Taifa ya Magereza ambayo nimeelezwa iko tayari, ili tutoe maamuzi na utekelezaji wake uanze. Kwa kufanya hivyo tutawezesha Jeshi kutekeleza mpango wa maboresho katika maeneo mbalimbali. Shughuli za Uzalishaji Mali Mheshimiwa Waziri; Jeshi la Magereza linasifika si tu kwa kuzalisha bidhaa bali kwa ubora wa bidhaa zake. Natambua mnazo fursa mbalimbali ambazo mkizitumia kwa ukamilifu, mtaweza kuongeza uzalishaji wa mazao ya kilimo na mifugo, na bidhaa mbalimbali kutoka kwenye viwanda vidodo vidogo. Ninyi mna bahati ya kuwa na maeneo makubwa ambayo yanafaa kwa shughuli za viwanda, ufugaji na kilimo kikiwemo kilimo cha umwagiliaji. Tunapoelekeza nguvu zetu kwenye mapinduzi ya kilimo kwa kuzingatia kilimo cha kisasa na cha kibiashara, Jeshi linapaswa kuwa na Mpango Mkakati unaotekelezeka kusaidia nchi yetu kufikia azma ya kujitosheleza kwa chakula na kupata malighafi za viwanda. Mbali na ulimaji wa mazao ya chakula, Magereza sasa inabidi ielekeze nguvu zake katika kilimo cha mazao yenye thamani kama vile maua, mbegu za mafuta hususan alizeti, ufuta na karanga, mboga za aina mbalimbali na matunda. Pia fugeni samaki na nyuki. Mazao hayo yatawapatia mapato mengi yatakayo waongezea uwezo wa kutimiza majukumu yenu na kupunguza baadhi ya changamoto zenu. Mnazo pia shughuli za viwanda vidogovidogo kama vile utengenezaji wa samani, ushonaji na ufumaji, utengenezaji wa viatu na kazi za ukarabati na ujenzi. Naomba msiendelee kuzalisha kama zamani. Hamna budi kuwa wabunifu ili mzalishe bidhaa zinazokidhi mahitaji ya soko la sasa na la baadaye ambalo lina ushindani mkubwa. Shirika la Magereza ambalo linajishughulisha na uzalishaji katika miradi mbalimbali liwe na upeo mkubwa ili lisiishie kuzalisha kwa ajili ya soko la ndani bali hata la nje; lakini lijenge uwezo wa kuwa mwekezaji katika mipaka nje ya Tanzania. Wafungwa ambao wako katika mchakato wa kurekebishwa wapatiwe mafunzo na ujuzi kwa vitendo na inabidi wapewe mafunzo ya ziada katika stadi husika ili waendeleze ubora wa uzalishaji pindi wakiwa huru uraiani. Maadhimisho ya Siku ya Magereza Mheshimiwa Waziri; Nimefurahi kusikia kwamba sambamba na shughuli za kufunga mafunzo haya, leo pia mnaadhimisha Siku ya Magereza ambapo mtakuwa mkionesha shughuli mbalimbali zinazofanywa na Jeshi la Magereza. Hii ni fursa nzuri kwenu kujitangaza kwa wananchi kuhusu kazi mnazofanya ikiwemo jukumu la urekebishaji wa wafungwa. Siku hii pia itumike kuikumbusha jamii wajibu wake wa kutimiza maadili mema ili watu watambue wajibu wao wa kutoa malezi mema tangu utoto hadi utu uzima. Kupitia maonesho hayo, jamii itajifunza kutoka kwenu lakini na ninyi muwe tayari kupokea ushauri wenye lengo la kuboresha utekelezaji wa majukumu yenu. Katika siku kama hii, suala jingine la kutiliwa mkazo ni uzingatiaji wa Sheria, Kanuni na Taratibu katika utekelezaji wa majukumu yenu. Kumbukeni kwamba wafungwa wapo magerezani kutumikia vifungo vyao na mahabusu kusubiri hatima ya kesi zao. Kuwepo kwao ndani ya magereza hakuwaondolei utu wao zaidi ya kuwanyima uhuru tu. Wakati wote wa kutekeleza majukumu yenu, mnapaswa kuzingatia Sheria, Kanuni na Taratibu zilizopo. Kamwe msiwatendee wafungwa mambo yaliyo kinyume na haki zao kama binadamu mwingine ye yote. Wakati wote hakikisheni mnazingatia haki zao za msingi. Kwa kufanya hivyo, mtasaidia kupunguza malalamiko yasiyo ya lazima kutoka kwa wafungwa, ndugu wa wafungwa na taasisi zikiwemo zile zinazohusika na masuala ya Haki za Binadamu. Shirikianeni na Kituo cha Uwekezaji Mheshimiwa Waziri; Ili kujenga uwezo wa ushindani na uwekezaji, nawashauri mtumie ipasavyo fursa hizo mlizonazo ili kuongeza uzalishaji wa mazao na bidhaa mbalimbali. Aidha, kwa kushirikiana na wadau mbalimbali kikiwemo Kituo cha Uwekezaji (TIC), tangazeni fursa za uzalishaji mlizonazo ili kuwavutia wawekezaji wenye nia njema na uwezo ili mshirikiane nao. Ninazo taarifa kwamba mmeanzisha juhudi za kutafuta wawekezaji kwenye miradi yenu na tayari baadhi yao mmeingia nao ubia katika kuzalisha mazao ya kilimo. Vilevile nimefahamishwa kwamba mmeandaa mpango wa Jeshi kujitosheleza kwa chakula. Naomba mpango huo ufanyiwe kazi haraka na mamlaka zote zinazohusika ili tuone ni yapi tunaweza kuanza kuyatekeleza kuliongezea Jeshi uwezo katika uzalishaji. Hitimisho Mheshimiwa Waziri, Kamishna Jenerali wa Magereza: Nihitimishe hotuba yangu kwa kurudia shukrani zangu kwa jinsi mlivyoandaa hafla hii ambayo imefana sana. Nawatakia kila la kheri katika utekelezaji wa majukumu yenu. Na baada ya kusema haya, sasa natamka kwamba Mafunzo ya Uongozi wa Ngazi ya Juu kwa Maafisa Magereza Chuo Ukonga yamefungwa rasmi. Asanteni sana kwa kunisikiliza!