  HOTUBA  YA  WAZIRI  MKUU  MHESHIMIWA  KASSIM  M.  MAJALIWA  (MB),  WAZIRI  MKUU  WA  JAMHURI  YA  MUUNGANO  WA  TANZANIA  KWENYE  KONGAMANO  LA  KIKANDA  LA  BIASHARA  NA  UWEKEZAJI  KATIKA  TASNIA  YA  MAZAO  YA  BUSTANI  LILILOFANYIKA  KATIKA  HOTELI  YA  THE  KILIMANJARO  HYATT  REGENCY,  DAR  ES  SALAAM,  TAREHE  5  DESEMBA,  2020  SALAMU  Ndugu  Gerald  Kusaya,  Katibu  Mkuu,  Wizara  ya  Kilimo,  Mhandisi  Zebadiah  Moshi  -  Mwenyekiti  wa  TAHA,  Dkt.  Jacqueline  Mkindi  -  Afisa  Mtendaji  Mkuu  wa  TAHA,  Waheshimiwa  Wabunge  mliopo  hapa,  Waheshimiwa  Mabalozi  na  Wawakilishi  wa  Mashirika  ya  Kitaifa,  Kikanda  na  Nchi  Rafiki,  Wawakilishi  wa  kutoka  nchi  Wananchama  wa  Jumuiya  za  SADC  na  EAC  Wawakilishi  wa  Wizara  na  taasisi  nyingine  za  Serikali,  Wageni  Waalikwa,  Waandishi  wa  Habari,  Mabibi  na  Mabwana.  Habari  za  Asubuhi!  SHUKRANI  Ndugu  Washiriki,  awali  ya  yote  napenda  kumshukuru  Mwenyezi  Mungu  kwa  kutujalia  afya  na  uzima  na  kutukutanisha  katika  kongamano  hili  la  Kikanda  la  Biashara  na  Uwekezaji  katika  Tasnia  ya  mazao  ya  Bustani.  Aidha,  ninatoa  shukrani  zangu  za  dhati  kwa  waandaaji  wa  kongamano  hili;  Wizara  ya  Kilimo  pamoja  na  TAHA  kwa  kunialika  kuwa  mgeni  rasmi.  Vilevile,  napenda  kutoa  shukrani  zangu  za  dhati  kwa  washiriki  wote  kwa  kutenga  muda  wenu  na  kujitokeza  kwa  wingi  kushiriki  katika  kongamano  hili  muhimu  sana  kwa  nchi  yetu  na  Nchi  za  Jumuiya  za  EAC  na  SADC.  Ninaamini,  kupitia  kongamano  hili  wataalam  wataweza  kutafakari  masuala  mbalimbali  yanayohusiana  na  biashara  na  uwekezaji  kwenye  tasnia  ya  kilimo  cha  mazao  ya  bustani  horticulture  (yaani  maua,  viungo,  matunda  na  mboga  mboga)  na  jinsi  gani  tunaweza  kutumia  fursa  zilizopo  kwa  maendeleo  ya  watu  wetu.  Hongereni  sana  TAHA  kwa  wazo  zuri  na  maono  haya.  Ndugu  Washiriki,  nitumie  fursa  hii  pia  kuwashukuru  Wadau  wa  Maendeleo  kwa  michango  yenu  mikubwa  kwenye  maendeleo  ya  tasnia  ya  kilimo  cha  mazao  ya  bustani.  Tunathamini  sana  mchango  kutoka  kwa  Washirika  wa  maendeleo  ambao  wamekuwa  wakifanya  kazi  bega  kwa  bega  na  Serikali  yetu  na  kuwa  sehemu  muhimu  ya  mafanikio  ya  Taifa  letu.  Kipekee,  nawashukuru  Shirika  la  Kimataifa  la  Misaada  ya  Maendeleo  la  Marekani  (USAID),  Umoja  wa  Ulaya  (EU),  Shirika  la  Maendeleo  la  Umoja  wa  Mataifa  (UNDP),  Shirika  la  Misaada  ya  Maendeleo  la  Swedeni  (SIDA),  Taasisi  ya  Maendeleo  ya  Uingereza,  TradeMark  East  Africa,  Serikali  ya  Ubelgiji,  Shirika  la  kimataifa  la  maendeleo  la  Finland  na  Washirika  wa  maendeleo  wengine  kwa  misaada  mikubwa  kwenye  kuendeleza  kilimo  cha  mazao  ya  bustani.  Ndugu  Washiriki,  kabla  sijaendelea  na  hotuba  yangu,  naomba  mpokee  salamu  na  pongezi  nyingi  zenye  heri  na  baraka  kutoka  kwa  Mheshimiwa  Dkt.  John  Pombe  Joseph  Magufuli  Rais  wa  Jamhuri  ya  Muungano  wa  Tanzania  na  Mama  yetu  mpendwa  Mheshimiwa  Samia  Suluhu  Hassan,  Makamu  wa  Rais.  Viongozi  wetu  wamenituma  nilete  salamu  na  wameniambia  kuwa  wana  imani  kubwa  kuwa  kupitia  kongamano  hili  la  kikanda  watanzania  wataweza  kunufaika  na  fursa  mbalimbali  za  biashara  za  soko  la  ndani,  kikanda  na  kimataifa.  Vilevile  kongamano  hili  litakuwa  kivutio  kwa  wawekezaji  kutoka  nchi  rafiki  zikiwemo  nchi  za  Ukanda  wa  Jumuiya  ya  Afrika  Mashariki  (EAC)  na  Jumuiya  ya  Maendeleo  ya  Nchi  za  Kusini  mwa  Afrika  (SADC).  JITIHADA  ZA  KUENDELEZA  KILIMO  CHA  MAZAO  YA  BUSTANI  Serikali  inatambua  kazi  kubwa  na  jitihada  zilizofanywa  na  TAHA  kwa  kushirikiana  na  Wizara  ya  Kilimo  kuendeleza  tasnia  ya  kilimo  cha  mazao  ya  bustani.  Maendeleo  tunayoyaona  leo  kwenye  hii  tasnia  ni  kwa  sababu  ya  jitihada  zenu  za  kuwahudumia  wakulima  na  wadau  wengine.  Hongereni  sana!  Kipekee,  niwashukuru  sana  TAHA,  kwa  kuwa  ndiyo  taasisi  kiungo  inayowahudumia  wakulima  wa  mazao  ya  bustani  kupitia  program  mbalimbali  za  kilimo  cha  mazao  ya  maua,  viuongo,  matunda  na  mbogamboga.  Niwahakikishie  kuwa  Serikali  inatambua  na  kuthamini  juhudi  na  mchango  wenu  mkubwa  katika  kuendeleza  tasnia  hii.  Endeleeni  na  jitihada  hizohizo  ili  tuweze  kuwakomboa  wakulima  wa  nchi  yetu.  Asanteni  sana!  Ukuaji  wa  tasnia  ya  kilimo  cha  mazao  ya  bustani  Ndugu  washiriki,  sote  tumeshuhudia  kwamba,  tasnia  ya  kilimo  cha  mazao  ya  bustani  ina  mchango  mkubwa  kwenye  maendeleo  ya  uchumi  hapa  nchini.  Kupitia  tasnia  hii  tumepata  manufaa  mengi  ikiwa  ni  pamoja  na;    kuwa  mojawapo  ya  chanzo  kikubwa  cha  ajira  kwa  watu  zaidi  ya  milioni  nne  (4)  na  kuongeza  kipato  kwa  Wakulima  na  Wafanyabiashara  wengi  hasa  wale  wa  sokoni.    Ongezeko  la  kipato  kutokana  na  mazao  ya  bustani.  Katika  kipindi  cha  miaka  mitano  iliyopita  uzalishaji  wa  mazao  ya  bustani  nchini  uliongezeka  kwa  asilimia  .5  kutoka  tani  5,931,900  mwaka  2015/16  hadi  kufikia  jumla  ya  tani  6,556,102  mwaka  2018/2019.  Takwimu  hizo  zinathibitisha  ukuaji  wa  tasnia  hii  na  uwepo  wa  haja  ya  kuweka  mikakati  ya  kuiendeleza  zaidi.  Hivyo  basi,  kwa  kuwa  bei  kwa  tani  inakadiriwa  kuwa  shilingi  500,000  thamani  ya  mazao  ya  kilimo  cha  mazao  ya  bustani  kwa  mwaka  2018/19  inakadiriwa  kuwa  kiasi  cha  shilingi  trilioni  3.3.    tasnia  hii  inasaidia  kujenga  taifa  lenye  watu  wenye  afya  nzuri  na  wenye  nguvu  na  uwezo  wa  kufanya  kazi.  Sote  tunafahamu  kwamba,  tasnia  hii  pia  ni  chanzo  kikuu  cha  lishe  na  afya  bora  kwa  Watanzania  kutokana  na  virutubisho  vingi  kwa  ulaji  wa  mbogamboga,  matunda  na  viungo.    mazao  ya  bustani  yamekuwa  na  mchango  mkubwa  katika  kupambana  na  gonjwa  hatari  la  Covid-19.  Dawa  mbadala  za  asili  zilizosaidia  wananchi  wengi  duniani  kote  kudhibiti  ugonjwa  wa  Corona  zilitokana  na  matunda  na  viungo.  Kutokana  na  vilelezo  hivyo,  ni  wazi  kuwa  mchango  wa  tasnia  ya  kilimo  cha  mazao  ya  bustani  kwenye  maendeleo  ya  watu  na  uchumi  wa  nchi  yetu  na  dunia  kwa  ujumla  ni  mkubwa  na  iwapo  fursa  zilizopo  zitafanyiwa  kazi,  basi  safari  yetu  ya  kuelekea  kwenye  uchumi  ulio  imara  zaidi  itakuwa  ya  mafanikio  makubwa,  kwa  kipindi  kifupi.  Ongezeko  la  Uhitaji  wa  Mazao  ya  Bustani  Duniani  Ndugu  washiriki,  Uhitaji  mkubwa  wa  mazao  ya  bustani  kwenye  masoko  ya  ndani,  kikanda  na  kimataifa  umesababisha  mazao  ya  bustani  kuwa  biashara  ya  kimataifa  tofauti  na  ilivyokuwa  imezoeleka  hapo  awali  kwamba  mazao  ya  asili  (traditional  crops)  ndiyo  yaliyokuwa  yanatawala  masoko  ya  kimataifa.  Mathalan,  takwimu  za  Shirika  la  Biashara  Duniani  za  Mwaka  2020  zimebainisha  kuwa,  katika  kipindi  cha  miaka  mitano  kati  ya  2015  na  2019,  biashara  ya  mbogamboga  na  matunda  duniani  ilikua  kwa  asilimia  nne  (4%)  kutoka  dola  za  Kimarekani  bilioni  176  mwaka  2015  hadi  dola  za  Kimarekani  bilioni  206  mwaka  2019,  ambalo  ni  ongezeko  la  dola  bilioni  27.  Kwa  upande  mwingine,  biashara  ya  mazao  ya  asili  ilikua  kwa  asilimia  moja  (1%)  tu  toka  dola  za  Kimarekani  bilioni  240  hadi  bilioni  246  ambalo  ni  ongezeko  la  bilioni  6  tu.  Aidha,  katika  kipindi  cha  muongo  mmoja  uliopita,  biashara  ya  baadhi  ya  mazao  kama  parachichi  na  viazi  lishe  imekua  kwa  asilimia  kati  ya  asilimia  100  mpaka  asilimia  200.  Huu  ni  ushahidi  wa  uhitaji  mkubwa  wa  mazao  ya  bustani  hapa  duniani.  Hiyo  ni  fursa  kubwa  kwa  wakulima,  wafanyabiashara  na  wadau  wengine  wa  tasnia  hii  kuichangamkia  na  kupata  manufaa.  Soko  la  mazao  ya  bustani  ndani  ya  nchi  Ndugu  Washiriki,  suala  la  upatikanaji  wa  masoko  ni  muhimu  sana  ili  kuifanya  tasnia  hii  kuwa  na  mvuto  mkubwa  na  kuchochea  uzalishaji  wa  bidhaa.  Inakadiriwa  kuwa  asilimia  zaidi  ya  90  ya  mazao  na  bidhaa  zote  za  mazao  ya  bustani  zinazozalishwa  hapa  nchini  huuzwa  kwenye  soko  la  ndani  na  kutumika  na  wa  Tanzania.  Kwa  idadi  ya  watu  milioni  56,  Tanzania  inahitaji  tani  8,135,120  za  mbogamboga  na  matunda  kwa  mwaka,  Takwimu  hizi  ni  kutokana  na  mahitaji  ya  virutubisho  na  kumwezesha  kila  Mtanzania  ale  kilo  146  za  mazao  hayo  kwa  mwaka  kama  inavyoshauriwa  na  Shirika  la  Umoja  wa  Mataifa  la  Kilimo  na  Chakula  Duniani  (UN  Food  and  Agriculture  Organization  –  FAO).  Kutokana  na  kasi  ya  ukuaji  wa  watu,  uhitaji  huu  utaongezeka  hadi  kufikia  tani  milioni  11  mwaka  2024.  Takwimu  hizo  zinathibitisha  ukubwa  wa  soko  la  ndani  la  mazao  ya  bustani.  Soko  la  mazao  ya  bustani  Ukanda  wa  EAC  na  SADC  Ndugu  Washiriki,  kama  inavyofahamika,  Tanzania  ni  Mwanachama  wa  Jumuiya  ya  Afrika  ya  Mashariki  na  Jumuiya  ya  Maendeleo  Kusini  mwa  Afrika.  Nchi  hizi  zina  wanachama  21  na  idadi  ya  watu  ipatayo  milioni  500  sawa  na  asilimia  36.2  ya  watu  wote  waliopo  Kusini  mwa  Jangwa  la  Sahara.  Tanzania  imezungukwa  na  nchi  nane  ambazo  ni  Kenya,  Uganda,  Rwanda,  Burundi,  DRC,  Msumbiji,  Zambia  na  Malawi.  Nchi  hizi  kwa  pamoja  zina  idadi  ya  watu  inayokadiriwa  kuwa  milioni  274  ambayo  ni  sawa  na  asilimia  57  ya  watu  wote  waliopo  katika  nchi  za  EAC  na  SADC.  Taswira  tunayoipata  hapa  ni  kuwa  kuna  fursa  kwa  Taifa  letu  la  Tanzania  kulisha  watu  milioni  ambao  ni  majirani  zetu  wanaotuzunguka,  lakini  pia  kuwafikia  watu  wengine  milioni  ambao  nchi  zao  zinafikika  kiurahisi  kutokea  Tanzania.  Ndugu  Washiriki,  takwimu  kutoka  vyanzo  mbalimbali  zinaonesha  kuwa  nchi  wanachama  wa  EAC  na  SADC  zimekuwa  zikiagiza  kutoka  nje  kiasi  kikubwa  cha  mbogamboga,  matunda,  viungo  na  bidhaa  zinazotokana  na  usindikaji  wa  mazao  husika.  Katika  kipindi  cha  miaka  mitano  kuanzia  2015  hadi  2019,  nchi  za  EAC  na  SADC  ziliagiza  mbogamboga  na  matunda  yenye  thamani  ya  dola  za  Kimarekani  bilioni  6.6  ambazo  ni  sawa  na  shilingi  za  Kitanzania  trilioni  15.2  za  kitanzania  Katika  kipindi  hicho,  nchi  hizi  zimekuwa  zikitumia  wastani  wa  dola  za  Kimarekani  bilioni  1.3  sawa  na  shilingi  trilioni  .04  za  Tanzania  kila  mwaka  kuagiza  mazao  na  bidhaa  mbalimbali  zinazotokana  na  kilimo  cha  mazao  ya  bustani.  Aidha,  katika  kipindi  cha  miaka  mitatu  tu  kati  ya  2015  na  2018,  uagizaji  wa  mazao  hayo  kutoka  nchi  wanachama  wa  Jumuiya  hizi  umeongezeka  kwa  asilimia  24.2.  Takwimu  hizo  zinathibitisha  kuongezeka  kwa  matumizi  ya  mbogamboga,  matunda,  viungo  na  bidhaa  zilizosindikwa  kunakoambatana  na  kukua  kwa  kasi  kwa  biashara  ya  nje  kwa  mataifa  ya  SADC  na  EAC.  Uhitaji  wa  bidhaa  zitokanazo  na  mazao  ya  bustani  zilizosindikwa  Ndugu  Washiriki,  kama  nilivyotangulia  kusema  hapo  awali,  fursa  za  biashara  zinazoambatana  na  uwekezaji  katika  tasnia  ya  kilimo  cha  mazao  ya  bustani  ndani  ya  Jumuiya  zetu  haziishii  kwenye  mazao  mabichi  (fresh  produce)  peke  yake,  bali  pia  bidhaa  zilizosindikwa.  Bidhaa  za  matunda  na  mbogamboga  zilizokaushwa,  maji  ya  matunda  (juisi)  na  unga  wa  mboga  na  viungo  zina  uhitaji  mkubwa  kwenye  nchi  zetu  na  soko  la  dunia  kwa  ujumla.    Katika  mwaka  2019  peke  yake,  nchi  za  EAC  na  SADC  zilinunua  toka  nje  bidhaa  aina  ya  maji  ya  matunda  zenye  thamani  ya  dola  za  Kimarekani  milioni  291.  Ipo  haja  ya  sisi  kama  nchi  kuongeza  uzalishaji  wa  aina  mbalimbali  za  matunda  na  mbogamboga  kama  maembe,  nyanya,  parachichi  na  machungwa.  Hii  itasaidia  kuondokana  na  utegemezi  mkubwa  wa  malighafi  kutoka  nje  na  kukuza  uzalishaji  katika  viwanda  vya  ndani.  Faida  ya  kuongeza  mavuno  yanayotokana  na  kilimo  cha  mazao  ya  bustani  Ndugu  Washiriki,  licha  ya  nchi  yetu  kuwa  na  fursa  za  kuzalisha  na  kusindika  karibu  kila  aina  ya  mazao  hapa  nchini  kutokana  na  kuwa  na  hali  nzuri  ya  hewa,  udongo  mzuri  na  miinuko  tofauti  kutoka  usawa  wa  bahari,  pamoja  na  fursa  zilizopo  na  biashara  kubwa  inayoendelea  kufanyika  katika  Jumuiya  zetu,  ushiriki  wetu  Tanzania  bado  ni  mdogo.  Kwa  wastani,  tunauza  mazao  kwenye  nchi  zote  hizo  yenye  thamani  ya  dola  za  Kimarekani  milioni  20  tu  kwa  mwaka  sawa  na  asilimia1.5  ya  thamani  ya  mazao  yote  yanayoagizwa  na  nchi  za  EAC  na  SADC.  Ili  tuweze  kupata  manufaa  zaidi  ya  mtangamano  wa  EAC  na  SADC,  hatuna  budi  kuchukua  na  kutekeleza  hatua  thabiti  za  kuongeza  ushindani  wetu  kwenye  masoko  ya  kikanda,  lakini  pia  na  yale  ya  Kimataifa.  Uwezo  wa  kuongeza  mavuno  katika  kilimo  chetu  ni  mbinu  pekee  ya  kuingia  katika  soko  la  ushindani  kikanda  na  kimataifa.  Suala  hili  litawezekana  kwa  kuwapa  mbinu  na  maarifa  Wakulima  wetu  pamoja  na  teknolojia  zinazoweza  kuwapa  mafanikio  ya  kupata  mavuno  mengi  ya  kutosha  ili  kupata  manufaa  zaidi  kutokana  na  shughuli  za  kilimo.  Mavuno  ya  zao  la  nyanya  Wakulima  wetu  wengi  wakilima  ekari  moja  ya  nyanya  hupata  mavuno  ya  tenga  50  hadi  tu  kwa  msimu.  Katika  miezi  kati  ya  Juni  na  Agosti  kila  mwaka,  bei  ya  nyanya  kwa  tenga  hushuka  sana  hata  kufikia  shilingi  elfu  saba  na  kwa  bei  hii,  ni  vigumu  kwa  mkulima  anayevuna  chini  ya  tenga  200  za  nyanya  kupata  faida.  Lakini,  naambiwa  na  wataalam  kuwa  mkulima  mwenye  maarifa  ya  kutumia  mbinu  na  teknolojia  bora  anaweza  kuvuna  tenga  500  hadi  800  kwenye  ekari  moja.  Ni  dhahiri  kuwa  mkulima  anayepata  mavuno  kiasi  hicho  anaweza  kupata  faida  hata  kama  anauza  tenga  moja  kwa  shilingi  5,000.  Mavuno  ya  zao  la  kabichi  Katika  kilimo  cha  zao  la  kabichi  wakulima  wengi  huvuna  kabichi  3,500  -  5000  kwenye  ekari  moja,  wakati  watakapolima  kitalaam,  wanaweza  kuvuna  kabichi  kuanzia  18,000  –  ,000  ambayo  ni  karibu  mara  nne  ya  mavuno  ya  kawaida.  Kwa  mavuno  haya,  hata  akiuza  kabichi  moja  shilingi  150  bado  mkulima  atapata  faida  na  akipata  bei  nzuri  anaweza  kutajirika  ndani  ya  msimu  mmoja.  Mifano  ya  aina  hii  tunaiona  pia  kwenye  mazao  mengi  mengine.  Ndugu  Washiriki,  nichukue  nafasi  hii  kutoa  wito  kwa  Wizara  ya  Kilimo,  TAHA  na  wadau  wengine  kuongeza  jitihada  za  kuwapa  maarifa  na  ufahamu  wakulima  wa  kilimo  cha  mazao  ya  mbogamboga,  viungo,  maua  na  matunda  ili  kuongeza  uwezo  wa  Tanzania  kushindana  kwenye  masoko  ya  kimataifa.  Mchango  wa  mazao  ya  bustani  katika  kukuza  uchumi  uzoefu  kutoka  mataifa  mbalimbali.  Suala  la  kuleta  mapinduzi  ya  kijani  kupitia  tasnia  ya  kilimo  cha  mazao  bustani  halikwepeki.  Uzoefu  unaonesha  kuwa  zipo  baadhi  ya  Nchi  ambazo  maendeleo  ya  uchumi  wake  yamechangiwa  kwa  kiasi  kikubwa  na  tasnia  ya  kilimo  cha  mazao  bustani  na  wameweza  kupiga  hatua  kubwa  za  maendeleo.  Mifano  hiyo  ni  pamoja  na:    Kenya:  Katika  mwaka  2019  nchi  jirani  ya  Kenya  imeingiza  dola  za  kimarekani  bilioni  .37  kupitia  tasnia  hii  ya  mazao  ya  bustani.    Ecuador;  Katika  mwaka  2019  peke  yake,  nchi  hii  iliingiza  dola  za  Kimarekani  bilioni  tatu  kama  pato  la  kigeni  kutokana  na  mauzo  ya  ndizi.    Mexico;  iliingizia  nchi  dola  za  Kimarekani  bilioni  2.8  kutokana  na  uzalishaji  wa  tani  milioni  2  nchini  za  zao  la  parachichi.    Misri;  bidhaa  ya  machungwa  iliwaingizia  dola  za  Kimarekani  milioni  748  mwaka  na  mbogamboga  kwa  ujumla  dola  bilioni  moja.  Aidha,  uchumi  wa  nchi  za  Ufilipino  na  Costa  Rica  nao  unachangiwa  sana  na  zao  la  ndizi.  Mazao  yote  hayo  niliyoyataja  yanaweza  kuzalishwa  Tanzania,  tena  kwa  wingi  zaidi  kuliko  nchi  nyingi  zikiwemo  nilizotolea  mifano.  MIKAKATI  YA  KUSHUGHULIKIA  CHANGAMOTO  ZA  UWEKEZAJI  KATIKA  SEKTA  YA  KILIMO  Ndugu  Washiriki,  Serikali  ipo  tayari  wakati  wote  kutafuta  ufumbuzi  wa  changamoto  mbalimbali  zinazohusiana  na  mazingira  ya  biashara  kwa  nia  ya  kufanya  maboresho.  Tunatambua  kuwa  mazingira  wezeshi  ya  biashara  ni  muhimu  katika  kuleta  maendeleo  ya  tasnia  ya  mazao  bustani.  Kufuta  kodi  na  tozo  zinazohusu  sekta  ya  kilimo  Serikali  katika  kipindi  cha  miaka  mitano  iliyopita,  imepunguza  na  kufuta  kodi  na  tozo  168  ambapo  114  zilihusu  sekta  ya  kilimo  na  tasnia  ya  mazao  ya  bustani  ikiwa  miongoni  mwa  wanufaika  wakubwa.  Hatua  hii  ni  muhimu  katika  kuhakikisha  kuwa  pembejeo,  zana  za  kilimo  na  huduma  zinapatikana  kwa  wingi  na  kwa  bei  ambazo  wakulima  na  wadau  wengine  wanazimudu.  Kuimarisha  Miundombinu  ya  Usafirishaji  wa  Mazao  Ndugu  Washiriki,  suala  la  usafirishaji  ni  la  msingi  katika  kuwezesha  biashara  hususan  ya  mazao  yanayoharibika  haraka  kama  mazao  ya  bustani,  minofu  ya  samaki  na  nyama.  Na  niwafahamishe  kupitia  kongamano  hili  kuwa  serikali  inatambua  uwepo  wa  changamoto  katika  usafirishaji  wa  bidhaa.  Serikali  chini  ya  uongozi  thabiti  wa  Rais  wetu  Mheshimiwa  John  Pombe  Joseph  Magufuli  imeweka  mikakati  mbali  mbali  ya  kuboresha  miundombinu  nchini  kwa  kufanya  yafuatayo:  Moja:  Kupitia  Ilani  ya  Chama  cha  Mapinduzi  2020  -  2025,  imeweka  bayana  mpango  wa  kuboresha  mazingira  ya  usafirishaji  wa  bidhaa  zinazoharibika  haraka  kwa  kununua  ndege  ya  mizigo  kwa  kuzingatia  mahitaji  ya  biashara  na  ukuaji  wa  uchumi.  Pamoja  na  ndege  ya  mizigo  tutanunua  ndege  kubwa  mbili  za  masafa  marefu  na  ndege  mbili  za  masafa  ya  kati  ili  kuongeza  fursa  za  biashara.  Mbili:  Serikali  imeshaunda  kamati  maalum  inayojumuisha  wataalamu  wa  serikali  na  wale  wa  sekta  binafsi.  Kamati  hiyo  imeanza  kuainisha  changamoto  za  usafirishaji  na  za  kimfumo  katika  bandari  na  viwanja  vyetu  vya  ndege  ili  kufanya  maboresho  yanayohitajika  na  hivyo  tuweze  kutumia  miundombinu  ya  ndani  katika  kusafirisha  bidhaa  zetu.  Ndugu  Washiriki,  nitumie  fursa  hii  kuziagiza  taasisi  zote  zinazohusika  na  usafirishaji  wa  mizigo  kwa  njia  ya  anga  na  bahari  pamoja  na  Kamati  iliyoundwa  kusimamia  zoezi  hili  kwa  ukamilifu.  Hii  ni  pamoja  na  kufanyia  kazi  kwa  haraka  mapendekezo  ya  wataalamu  yatakayotokana  na  utafiti  unaoendelea  kuhusu  kuboresha  miundombinu  na  mifumo  ya  usafirishaji.  UIMARISHAJI  WA  MASOKO  YA  MAZAO  YA  BUSTANI  Ndugu  Washiriki,  mtakumbuka  kuwa  katika  muhula  wa  kwanza  wa  Serikali  hii,  mwelekeo  ulikuwa  zaidi  kwenye  kujenga  uchumi  wa  Viwanda.  Katika  kipindi  hiki,  mpango  utajielekeza  zaidi  kwenye  kuupeleka  uchumi  wetu  kuwa  kupitia  tasnia  ya  kilimo  cha  mazao  ya  bustani  itakayo  kuwa  na  mchango  mkubwa  kwenye  kufanikisha  malengo  ya  Mpango  huu  kutokana  na  fursa  za  masoko  ambazo  nimekwishazitaja.  Nimefurahi  kusikia  kwamba,  wadau  wa  mazao  ya  mbogamboga  na  matunda  wakiongozwa  na  TAHA  wanashirikishwa  kikamilifu  kwenye  uandaaji  wa  Mpango  wa  Tatu  wa  Maendeleo  wa  Miaka  Mitano  (2021  –  2025).  Ni  matumaini  yangu  kuwa  masuala  kama  haya  ya  masoko  ya  kikanda  ambayo  yanajadiliwa  kwa  kina  leo  yatakuwa  sehemu  ya  Mpango  huo.  Vilevile,  Serikali  itaendelea  kushirikiana  Sekta  binafsi  kuandaa  mkakati  wa  kitaifa  wa  kuyafikia  masoko  mbalimbali.  Natoa  wito  kwa  taasisi  za  Serikali,  wadau  wa  Maendeleo  na  wadau  wengine  wote  kushiriki  kikamilifu  kwenye  utekelezaji  wa  mipango  hiyo  pindi  itakapokuwa  tayari  kwa  utekelezaji  kuanzia  mwaka  ujao  wa  fedha.  Kuboresha  Mifumo  ya  Utoaji  Huduma  Ndugu  Washiriki,  Serikali  imeanzisha  Mamlaka  ya  Dawa  na  Afya  ya  Mimea  Tanzania  (Tanzania  Pesticides  and  Plant  Health  Authority  –  TAPHA)  ambayo  imejumuisha  shughuli  zote  zinazohusiana  na  ukaguzi  na  usajili  wa  mimea  na  dawa.  Lengo  ni  kuboresha  mifumo  ya  kitaasisi  ili  kuongeza  ufanisi  wa  utendaji  kazi  katika  kuhakikisha  kuwa  wakulima  wanapata  pembejeo  na  huduma  za  kuongeza  tija  ya  kilimo.  Mikakati  ya  kutafuta  fursa  za  masoko  ya  mazao  ya  bustani  Ndugu  Washiriki,  ni  vema  wote  tukatambua  umuhimu  wa  kuongeza  jitihada  za  kupanua  wigo  wa  masoko.  Suala  la  kutafuta  masoko  lijadiliwe  kwa  mapana  yake.  Ni  dhahiri  kuwa  zipo  fursa  nyingi  na  bado  hazijafanyiwa  kazi.  Zipo  fursa  ambazo  zinapatikana  kwenye  mikataba  yetu  na  nchi  nyingine  (bilateral  agreements)  na  fursa  kupitia  Mpangilio  Maalum  wa  biashara  ya  upendeleo  (preferential  trade  arrangements).  Ndugu  Washiriki,  kwa  mara  nyingine  niwapongeze  Wizara  ya  Kilimo  na  TAHA  kwa  jitihada  mnazozifanya  ili  kuimarisha  masoko  ya  mazao.  Nimeelezwa  kuwa  Mwaka  2015,  Wizara  yetu  ya  Kilimo  ilishirikiana  na  TAHA  kujenga  miundombinu  ya  masoko  kikiwemo  Kituo  cha  kukusanyia  mazao  kule  Njombe  na  matokeo  yake  tumeyaona  ndani  ya  muda  mfupi  baada  ya  kuanza  kufanya  kazi  mwaka  2017.  Kituo  hiki,  kimekuwa  kikiwahudumia  wakulima  wa  parachichi  ambapo  hadi  kufikia  mwezi  Agosti  mwaka  huu,  jumla  ya  tani  540  ziliuzwa  kwenda  masoko  ya  nje  na  kuiingizia  nchi  kiasi  cha  dola  za  Kimarekani  milioni  moja.  Mazao  hayo  yalinunuliwa  kwa  wakulima  840,  waliojiingizia  kipato  cha  shilingi  milioni  759.  Hongereni  sana  kwa  jitihada  za  kuinua  kipato  cha  wakulima.  MAAGIZO  NA  MASUALA  YA  MSISITIZO    Kutokana  na  matokeo  chanya  kufuatia  ujenzi  wa  Kituo  cha  kukusanyia  mazao  kule  Njombe,  nitoe  wito  kwa  Wizara  ya  Kilimo,  TAHA  pamoja  na  wadau  wengine  wa  tasnia  hii  kuanisha  maeneo  ya  kimkakati  katika  uzalishaji  wa  mazao  ya  bustani  na  kuanzisha  vituo  vya  ukusanyaji  mazao  hayo  hususan  maeneo  ya  vijijini  na  mipakani.  Ujenzi  wa  vituo  vya  kukusanyia  mazao  utaleta  mafanikio  makubwa  kwa  wakulima  katika  kipindi  kifupi.    Wizara  ya  Kilimo  shirikianeni  na  wadau  wa  tasnia  hii  kuuhisha  na  kusimamia  utekelezaji  wa  mkakati  wa  kuendeleza  kilimo  cha  mazao  ya  bustani.  Aidha,  TAHA  na  wadau  wote  wa  tasnia  hii  hakikisheni  mipango  inaendana  na  malengo  na  programu  za  serikali  kupitia  mkakati  unaotekelezwa.    Wizara  ya  Kilimo  anzisheni  Mamlaka  ya  Horticulture  itakayosimamia  mazao  ya  matunda  na  mbogamboga  tu  kama  ilivyo  kwa  nchi  jirani  za  Kenya,  Ethiopia,  Rwanda  nk.    Wizara  za  Kilimo,  Fedha  na  Mipango  na  Viwanda  na  Biashara  wekeni  utaratibu  wa  kutambua  zao  la  AVOCADO  linalosafirishwa  na  nchi  jirani  litambulike  kuwa  linazalishwa  hapa  nchini;    Kwa  upande  wa  TAHA  wekeni  mpango  wa  kuwafikia,  kuwaunganisha  na  kuwawezesha  wakulima  wadogo  wa  mazao  ya  bustani  hasa  waliopo  vijijini  kuandaa  bidhaa  bora  na  kupata  masoko  ya  bidhaa  zao.  Jitihada  zenu  zisiishie  katika  makampuni  makubwa  tu  kwani  wakulima  wadogo  nao  wanao  mchango  mkubwa  katika  ukuzaji  uchumi  wetu.    Wizara  ya  Kilimo,  Wizara  ya  Uchukuzi  na  Wizara  ya  Viwanda  na  Biashara  fanyeni  kikao  cha  pamoja  na  wadau  wa  tasnia  hii  kuanisha  aina  ya  vifungashio  vinavyokidhi  viwango  vya  biashara  ya  mazao  ya  bustani  kwa  soko  la  ndani  na  soko  la  kimataifa.  Aidha,  Wizara  ya  Viwanda  iweke  mkakati  wa  kuitangaza  fursa  ya  uanzishaji  wa  viwanda  vya  vifungashio  hapa  nchini.    Wizara  ya  Kilimo  anzisheni  kituo  cha  utafiti  cha  mazao  ya  matunda  na  mbogamboga  ili  kiweze  kuyatambua  kwa  kupata  takwimu  na  kufanya  utafiti  ili  kukidhi  mahitaji  ya  uzalishaji    Wizara  ya  Mambo  Nje  na  Ushirikiano  wa  Afrika  Mashariki  na  Wizara  ya  Kilimo  hakikisheni  mnashirikiana  na  wadau  wote  muhimu  ikiwemo  TAHA  kupitia  na  kuchambua  Mikataba  yote  tuliyo  nayo  na  nchi  nyingine,  ili  kutafsiri  fursa  za  masoko  ya  mazao  ya  bustani  na  mazao  mengine.  Aidha  wekeni  mpango  mkakati  wa  kuzitumia  fursa  hizo.    Wizara  ya  Mambo  Nje  na  Ushirikiano  wa  Afrika  Mashariki  kupitia  Balozi  zetu  fanyeni  tafiti  kubaini  nchi  ambazo  zina  fursa  kubwa  ya  upatikanaji  wa  masoko  ya  mazao  ya  bustani  lakini  hatuna  mikataba  nazo.  Nafahamu  sisi  kama  nchi  hatujaweza  kufaidika  na  fursa  nyingi  za  masoko  ya  nje  ikiwamo  na  mipango  kama  ule  wa  African  Growth  Opportunity  Act  (AGOA),  licha  ya  fursa  nyingi  zilizopo  katika  soko  la  Marekani.  WITO  KWA  WAWEKEZAJI  Ndugu  Washiriki,  Serikali  inathamini  mchango  wa  sekta  binafsi  katika  kukuza  uchumi  na  imekuwa  ikishirikiana  nayo  katika  nyanja  mbalimbali.  Pia,  imekuwa  ikiimarisha  mifumo  mbalimbali  ili  kujenga  mazingira  rafiki  ya  biashara.  Hivyo  basi,  kwa  niaba  ya  Serikali,  nitumie  nafasi  hii  kuwakaribisha  wawekezaji  kutoka  barani  Afrika  na  kwingineko  kuja  kuwekeza  nchini  Tanzania  kwani  tuna  vivutio  vingi  vya  uwekezaji  ikiwemo  ardhi  ya  kutosha,  maji,  nishati  ya  umeme,  hali  ya  hewa  nzuri  kabisa,  miundombinu  ya  usafirishaji  na  soko  la  ajira  lenye  ushindani.  Yapo  maeneo  mengi  mnayoweza  kuwekeza  nchini  Tanzania  katika  sekta  yetu  ya  kilimo  na  hasa  mazao  ya  bustani.  Niwahakikishie  kuwa,  Serikali  itaendelea  kufanya  kazi  na  sekta  binafsi,  kutatua  kwa  wakati  changamoto  zinazowakabili  ili  kujenga  mazingira  rafiki  ya  kufanya  biashara.  HITIMISHO  Ndugu  washiriki,  nihitimishe  kwa  kutoa  wito  kwenu  nyote  mtumie  fursa  hii  vizuri  kujadiliana  kuhusu  namna  bora  ya  kuzifanyia  kazi  hizi  fursa  za  uwekezaji  na  biashara  zilizopo  na  hivyo  kufikia  malengo  ya  kongamano  hili.  Nasubiri  kwa  hamu  kubwa  kusoma  taarifa  ya  kongamano  na  kuona  mikakati  na  maazimio  mtakayokubaliana.  Kwa  maneno  haya  machache,  natamka  kwamba  Kongamano  la  Kikanda  la  uwekezaji  katika  Tasnia  ya  mazao  ya  bustani  limefunguliwa  rasmi.  ASANTENI  KWA  KUNISIKILIZA  MUNGU  IBARIKI  TANZANIA!  MUNGU  IBARIKA  NA  AFRIKA