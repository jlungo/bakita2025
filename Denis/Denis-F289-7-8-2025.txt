  JAMHURI  YA  MUUNGANO  WA  TANZANIA  OFISI  YA  RAIS  -IKULU  HOTUBA  YA  KATIBU  MKUU  KIONGOZI  MHE.  BALOZI  HUSSEIN  A.  KATTANGA  KATIKA  SEMINA  MAALUM  NA  MAKATIBU  WAKUU  YA  KUJADILI  UMUHIMU  NA  MCHANGO  WA  BIMA  KATIKA  UCHUMI  WA  NCHI  INAYOFANYIKA  KATIKA  UKUMBI  WA  KAMBARAGE  WA  WIZARA  YA  FEDHA  NA  MIPANGO  JIJINI  DODOMA  SEPTEMBER  16,  2022.  Ndugu  Makatibu  Wakuu,  Naibu  Makatibu  Wakuu,  kutoka  Serikali  ya  Jamhuri  ya  Muungano  wa  Tanzania  na  Serikali  ya  Mapinduzi  ya  Zanzibar,  Kamishna  wa  Bima,  Wakurugenzi  wote  wa  Mamlaka  ya  Usimamizi  wa  Bima  Nchini,  Washiriki  wa  Semina  na  Wageni  waalikwa  wote;  Nawasalimu  kwa  Jina  la  Jamhuri  ya  Muungano  wa  Tanzania  Napenda  kutumia  fursa  hii  kumshukuru  Mwenyezi  Mungu,  Mwingi  wa  Rehma  kwa  kutuwezesha  kufika  hapa  tukiwa  na  afya  njema  na  kutupa  nafasi  ya  kukusanyika  mahali  hapa  katika  semina  maalum  na  adhimu  cha  Makatibu  Wakuu  na  Kamishna  wa  Bima.  Kwa  namna  ya  kipekee  napenda  kuwashukuru  na  kuwapongeza  viongozi  wa  Mamlaka  ya  Usimamizi  wa  Bima  Tanzania,  kwanza  kwa  kuona  umuhimu  wa  kufanyika  kwa  semina  hii,  lakini  pili  kuhakikisha  wanaishauri  serikali  kuhusu  kuhakikisha  shughuli  za  wananchi  kijamii  na  kiuchumi  zinakingwa  na  sekta  ya  Bima.  Jitihada  hizi  zina  malengo  ya  kuhakikisha  ustawi  endelevu  wa  uchumi  kwa  mustakabali  bora  wa  wananchi  wetu  na  vizazi  vyetu  vijavyo.  Ndugu  Makatibu  Wakuu,  Sekta  ya  Bima  ni  moja  ya  sekta  muhimu  sana  katika  uchumi  wa  nchi,  ni  sehemu  muhimu  ya  Sekta  ya  Fedha  ambayo  inalinda  mustakabali  wa  biashara  na  uchumi  kwa  ujumla.  Uchumi  imara  hutegemea  sekta  ya  fedha  iliyo  Madhubuti  na  yenye  udhibiti  makini  ili  kuilinda  nchi  dhidi  ya  majanga  ya  kifedha.  Watu  wengi  hudhani  kuwa  majukumu  ya  Sekta  ya  Bima  huishia  katika  kutoa  ulinzi  dhidi  ya  masuala  ya  kifedha,  kupoteza  mali  au  uwezo  wa  kupata  mapato  na  mengineyo  mengi.  Ingawa  hayo  yote  ni  muhimu  na  sahihi,  sekta  ya  Bima  ina  mchango  mkubwa  katika  ukuaji  na  maendeleo  ya  uchumi  wa  kisasa.  Maeneo  hayo  ni  Pamoja  na  ulinzi/usalama  wa  sekta  ya  fedha,  utulivu  wa  kiuchumi/kifedha  ikiwa  ni  Pamoja  na  kulinda  mitaji  na  kuleta  maendeleo.  Makampuni  ya  Bima  miongoni  mwa  wawekezaji  wakubwa  duniani.  Kimsingi,  Sekta  ya  Bima  inapaswa  kuchangia  kwa  kiasi  kikubwa  katika  ukuaji  wa  uchumi  wa  taifa  letu  kwa  kutoa  utulivu  katika  utendaji  wa  Biashara  na  kuzalisha  rasilimali  fedha  za  muda  mrefu  kwa  ajili  ya  miradi  mbalimbali.  Aidha,  Sekta  ya  Bima  inapaswa  kushiriki  kikamilifu  katika  uwekezaji,  kupunguza  hasara,  uthabiti  wa  kifedha  na  kukuza  shughuli  za  biashara  kwa  maendeleo  endelevu.  Serikali  ya  Mhe.  Samia  Suluhu  Hassan,  Rais  wa  Jamhuri  ya  Muungano  wa  Tanzania  inatambua  hayo  na  imedhamiria  kuleta  maendeleo  kwa  wananchi  kwa  kufanya  mageuzi  makubwa  katika  sekta  zote  za  uchumi  nchini.  Serikali  ina  dhamira  ya  dhati  ya  kukuza  uchumi  na  kuleta  maendeleo  ya  wananchi  wake,  kwa  kuvutia  wawekezaji  na  kupunguza  urasimu  katika  taratibu  za  uwekezaji.  Katika  kutekeleza  azma  hiyo,  shughuli  nyingi  za  kiuchumi  na  kijamii  zinazoendelea  nchini  zitahitaji  sekta  ya  Bima  iliyo  imara  ili  kuhakikisha  maendeleo  yetu  ya  kiuchumi  yanalindwa.  Ili  kutoa  msukumo  katika  kukuza  uchumi,  Serikali  imekua  ikiandaa  Sera,  Sheria,  kanuni,  maelekezo  na  mipango  mbalimbali  inayoweka  misingi  madhubuti  kwa  ajili  ya  maendeleo  ya  wananchi  na  Taifa  kwa  ujumla  ikiwa  ni  pamoja  na  sekta  ya  Bima.  Kwa  mujibu  wa  Ilani  ya  Chama  cha  Mapinduzi  Sura  ya  Pili,  kipengele  cha  20(b);  37(h  na  i)  na  83(e)  Serikali  imepewa  jukumu  la  kuimarisha  huduma  za  Bima,  kuweka  misingi  imara  itakayowezesha  kukua  kwa  huduma  za  Bima  nchini  na  kuimarisha  mifumo  ya  upatikanaji  wa  Bima  wa  wananchi  wengi  ikiwa  ni  pamoja  na  Bima  ya  afya  kwa  wote.  Aidha,  Mheshimiwa  Rais  kupitia  hotoba  aliyoitoa  wakati  akilihutubia  Bunge  la  12  mwezi  April,  2021  aliekeleza  kwamba  suala  la  Bima  ya  kilimo  na  Bima  ya  afya  kwa  wote  liangaliwe  kwa  karibu  zaidi.  Ndugu  Makatibu  Wakuu,  Vilevile,  kupitia  Sheria  mbalimbali,  Serikali  imekuwa  ikijenga  utaratibu  wa  matumizi  ya  Bima  katika  Uchumi.  Sheria  ya  Bima  na  Sheria  ya  Usalama  Barabarani,  Mwaka  2017,  Serikali  kupitia  Sheria  No.  7  ya  Marekebisho  ya  Sheria  mbalimbali  ilianisha  maeneo  yafuatayo  katika  kuhakikisha  shughuli  zote  za  uchumi  zinakingwa  na  Bima.  Maeneo  hayo  ni;  a.  Sheria  ya  Madini  SURA.  123.  Kupitia  mabadiliko  hayo,  Vifungu  Namba  102,  Kifungu  kidogo  cha  4a  na  106  Kifungu  kidogo  cha  2e,  vimeelekeza  kutumika  kwa  huduma  za  Bima  kutoka  kampuni  za  ndani  katika  shughuli  tajwa  za  madini  ili  kukidhi  matakwa  ya  leseni.  b.  Sheria  ya  Usimamizi  wa  Mazingira  SURA.  191.  Sheria  kupitia  kifungu  Na.  109  kifungu  kidogo  cha  2c,  imetoa  uwezekano  wa  kutumia  huduma  za  Bima  ili  kukinga  watu  dhidi  ya  majanga  na  kupunguza  athari  kipindi  majanga  yanapoweza  kutokea.  c.  Sheria  ya  Bima  SURA  394.  Mabadiliko  ya  Sheria  hii  yaligusa  vifungu  vitatu,  lakini  kutokana  na  umuhimu  wa  kikao  kazi  hiki  naomba  niwakumbushe  kidogo  Kifungu  Na.  133,  Kifungu  kidogo  cha  (1-3)  kinachotaka  majanga  yote  yanayotokana  na  shughuli  za  uchumi  nchini  kukatiwa  Bima  na  kampuni  za  Bima  zilizosajiliwa  nchini.  Pia,  bidhaa  zote  zinazoingizwa  nchini  kwa  njia  ya  maji,  anga  na  nchi  kavu  ikiwa  zitahitaji  Bima  lazima  iwe  imekatwa  kupitia  kampuni  za  Bima  zilizo  na  usajili  nchini.  Aidha,  hivi  karibuni  Serikali  kupitia  Sheria  ya  Fedha  Na.  05  ya  Mwaka  2022  imeainisha  maeneo  muhimu  manne  ili  kuongeza  wigo  wa  Bima  za  lazima  (mandatory  insurance)  kwa  kujumuisha  masoko  ya  umma,  majengo  ya  biashara,  bidhaa  zote  zinazoagizwa  kutoka  nje,  vyombo  vya  baharini  na  vivuko.  Hatua  ambayo  inalenga  kuimarisha  ushirikishwaji  wa  kifedha  (financial  inclusion)  na  kuongeza  matumizi  ya  Bima  nchini.  Ni  Imani  yangu  kuwa  mabadiliko  haya  ya  sheria  yatachochea  ukuaji  wa  soko  la  ndani  la  Bima  kwani  pamoja  na  takwimu  za  miaka  sita  yaani  kuanzia  mwaka  -2021,  kuonyesha  kuwa  soko  letu  limekuwa  na  wastani  wa  ukuaji  wa  asilimia  7%  bado  ukuaji  huu  haujaendana  na  mchango  wa  sekta  hii  muhimu  katika  pato  la  taifa;  Ndugu  Makatibu  Wakuu,  Kwa  kuwa  masuala  ya  Bima  ni  mtambuka  na  yanaunganisha  sekta  zote  za  kiuchumi  na  kijamii  katika  sekta  ya  Umma  na  Binafsi,  ni  vema  yakashughulikiwa  kwa  pamoja  badala  ya  kuiachia  Wizara  au  Taasisi  moja  tu.  Aidha,  Idara  za  Serikali  zinazosimamia  Bima,  zina  jukumu  la  kusimamia  mwenendo  wa  soko  la  Bima.  Hivyo,  kwa  kuzingatia  umuhimu  wa  sectoral  coordination,  semina  hii  isitumike  kusambaza  elimu  ya  Bima  pekee,  bali  kuzileta  pamoja  Wizara  na  Taasisi  za  Umma  kwa  ajili  ya  jambo  moja,  uratibu  wa  pamoja  na  utekelezaji  wa  pamoja.  Utaratibu  huu  ni  mzuri  na  unapaswa  kuzingatiwa  kwa  ajili  ya  kushughulikia  masuala  yote  mtambuka.  Ndugu  Makatibu  Wakuu,  Serikali  imeipa  Mamlaka  ya  Usimamizi  wa  Bima  malengo  mbalimbali  ya  kukuza  sekta  ya  Bima  ili  kufanikisha  azma  ya  kulinda  shughuli  za  wananchi  kiuchumi  na  kijamii.  Lakini  pia,  kuhakikisha  soko  la  Bima  nchini  linakuwa  sehemu  salama  na  ya  kuaminika  kwa  wananchi  na  wawekezaji.  Hivyo,  kupitia  Mpango  wa  Taifa  wa  Maendeleo  wa  Miaka  Mitano  na  Mpango  Mkuu  wa  Kuendeleza  Seka  ya  Fedha  Nchini,  Mamlaka  imepewa  wajibu  wa  kutekeleza  yafuatavyo:  a.  Kuhakikisha  asilimia  50  ya  Watanzania  wenye  umri  wa  kuanzia  miaka  18  wanapata  huduma  za  huduma  mbalimbali  za  Bima  ifikapo  mwaka  2030  (Tofauti  na  sasa  ambapo  ni  asilimia  16  tu  ya  Watanzania  wanatumia  huduma  za  biam  Nchini)  b.  Kuhakikisha  elimu  ya  Bima  inawafakia  Watanzania  wengi  zaidi  na  kipimo  kilichowekwa  kwenye  mipango  yetu  ni  kuwafikia  watanzania  takribani  asilimia  80  ifikapo  mwaka  2030  tofauti  na  asilimia  36  tu  ya  sasa.  c.  Kuhakikisha  idadi  ya  watanzania  wenye  Bima  za  maisha  inaongezeka;  d.  Kuhakikisha  10%  ya  tozo  za  Bima  zinatokana  na  shughuli  za  kilimo;  e.  Kuhakikisha  sekta  ya  Bima  inatoa  na  kutengeneza  ajira  kwa  vijana;  f.  Kuhakikisha  mifumo  ya  TEHAMA  katika  sekta  ya  Bima  inakuwa  rafiki  na  kuwiana  na  mifumo  mingine  ya  sekta  ya  fedha.  Ndugu  Makatibu  Wakuu,  Nimejulishwa  kuwa  Mamlaka  ya  usimamizi  wa  Bima  kwa  kushirikiana  na  Wizara  ya  Fedha  na  Mipango  imeandaa  na  kusambaza  miongozo  mbalimbali  ya  Bima  yenye  lengo  la  kuendeleza  soko  la  Bima.  Miongozo  hiyo  ni;  Mwongozo  wa  Maafisa  Wauza  Bima,  Mwongozo  wa  Uuzaji  Bima  Kidijitali,  Mwongozo  wa  Takaful  na  Mwongozo  wa  utoaji  taarifa  za  mahesabu.  Miongozo  hii  inalenga  kuchochea  upatikanaji  wa  huduma  za  Bima  kwa  wananchi  na  pia  kuongeza  ajira  kwa  vijana  wetu.  Hivyo,  tuitumie  ipasavyo.  Ndugu  Makatibu  Wakuu;  Kwa  kuwa  Serikali  ya  Jamhuri  ya  Muungano  wa  Tanzania,  chini  ya  Mhe.  Rais  Samia  Suluhu  Hassan  imedhamiria  kutumia  rasilimali  zilizopo  nchini  ili  kuboresha  na  kuinua  uchumi  wa  nchi  na  mwananchi  mmoja  mmoja,  hatuna  budi  kuendelea  kushirikiana  ili  kulisukuma  gurudumu  hili  kwa  kuhakikisha  shughuli  zote  za  kiuchumi  na  kijamii  zinakingwa  na  sekta  hii  ya  Bima.  Hapa  Tanzania,  Sekta  ya  Bima  ni  huria  ambapo  Serikali  pia  inafanya  biashara  hiyo.  Ili  kufikia  malengo  tarajiwa,  Wizara  ya  Fedha  na  Mipango  kupitia  taasisi  za  Bima  ina  jukumu  la  kuongeza  wigo  wa  Bima  na  kufikia  watu  wengi  zaidi.  Aidha,  Serikali  lazima  ijipange  kuingia  katika  maeneo  muhimu  ya  Serikali  ambayo  yanahitaji  utulivu  wa  kifedha  kama  vile  pensheni  ya  watumishi  wa  Serikali  na  afya  ya  wananchi.  Tutumie  Sekta  ya  Bima  katika  kukuza  na  kuendeleza  maeneo  nyeti  na  yenye  umuhimu  kwa  Serikali  kama  vile  makazi,  shule  na  hospitali  au  Bima  za  mazao  n.k.  Cha  kuzingatia  ni  kutumia  Sekta  ya  Bima  katika  kukuza  uchumi  na  kulinda  uchumi  ikiwa  ni  Pamoja  na  kuzuia  uhamishaji  wa  mitaji  (capital  flights).  Kwa  msingi  huo,  udhibiti  wa  Sekta  ya  Bima  ni  muhimu.  Bila  udhibiti  makini,  nchi  yetu  inaweza  kutawaliwa  kiuchumi.  Hivyo,  kuna  umuhimu  mkubwa  wa  kujenga  sekta  Madhubuti  ya  Bima.  Naielekeza  Mamlaka  ya  usimamizi  wa  Bima  kutekeleza  majukumu  yao  na  mipango  yao  waliyojiwekea  kwa  umakini  na  weledi  mkubwa.  Hii  ni  pamoja  na  kusimamia  utekelezaji  wa  sheria  ya  Bima  namba  10  ya  mwaka  2009  na  Sheria  ya  Fedha  namba  5  ya  mwaka  2022  inayoelekeza  kuwepo  kwa  Bima  za  lazima  (mandatory  insurance)  kwa  kujumuisha  Bima  za  masoko  ya  umma,  majengo  ya  biashara,  bidhaa  zote  zinazoagizwa  kutoka  nje,  vyombo  vya  baharini  na  vivuko.  Aidha,  Serikali  itahakikisha  kuwa  Taasisi  zake  zinazolinda  uchumi  wa  Taifa  zinatekeleza  majukumu  yao  kwa  ufanisi  na  tija.  Ndugu  Makatibu  Wakuu;  Nimejulishwa  kuwa  kutakuwa  na  mawasilisho  mahsusi  kuhusu  uendeshaji  wa  soko  la  Bima  na  tutapewa  uzoefu  kutoka  Uganda  na  Uingereza  Pamoja  na  kutapata  nafasi  ya  kusikiliza  wasilisho  kutoka  kwa  Mamlaka  ya  Usimamizi  wa  Bima  Tanzania.  Aidha,  washiriki  watapata  nafasi  ya  kujadili  mawasilisho  hayo.  Kwa  hayo  machache  ninatamka  kwamba  Semina  ya  Makatibu  Wakuu  Kuhusu  Mchango  wa  Sekta  ya  Bima  katika  Uchumi  wa  Nchi  imefunguliwa  Rasmi.  Nawatakia  kila  la  Kheri.  ASANTENI  KWA  KUNISIKILIZA.