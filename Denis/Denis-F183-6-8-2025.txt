  HOTUBA YA MHESHIMIWA DKT. JAKAYA MRISHO KIKWETE, RAIS WA JAMHURI YA MUUNGANO WA TANZANIA, SIKU YA KILELE CHA MAADHIMISHO YA SIKUKUU YA WAKULIMA (NANE NANE) TAREHE 8 AUGUSTI 2015 Ndg. Wakulima, Wafugaji, Wavuvi na Wanaushirika; Wageni Waalikwa; Mabibi na Mabwana; Nawashukuru Mheshimiwa Waziri Stephen Masato Wassira na Eng. Engelbert Moyo, Mwenyekiti wa TASO kwa kunialika na kunishirikisha katika maadhimisho ya mwaka huu ya Nane Nane yanayofanyika Kitaifa hapa Lindi. Aidha, nakushukuru Mheshimiwa Mwantumu Mhiza, Mkuu wa Mkoa wa Lindi na wananchi wa Lindi kwa mapokezi mazuri na ukarimu wenu. Hali kadhalika nakupongeza wewe na Mheshimiwa Halima Dendegu, Mkuu wa Mkoa wa Mtwara kwa kukubali kuwa wenyeji wa maadhimisho haya kwa mwaka wa pili mfululizo. Pia nawapongeza kwa kushirikiana vizuri na Chama cha   kwa maandalizi mazuri ya maadhimisho haya. Nimetembelea mabanda ya maonyesho na kuridhika kuwa yamefana. Pamoja na hayo bado kuna kazi kubwa ya kufanya ili kuboresha miundombinu ya hapa uwanjani na kufanya kuwa mazuri zaidi. Kwa ujumla nafurahi kuona maonyesho haya yakizidi kustawi mwaka hadi mwaka tangu yalipoanzishwa mwaka 1993. Linalofurahisha zaidi ni kile kitendo cha kuongezeka kwa idadi ya viwanja na Kanda za Maonesho kutoka tatu mwaka 2005 hadi tano hivi sasa kuna. Kanda ya Ziwa  , Kanda ya Kati  , Kanda ya Mashariki  , Kanda ya Kaskazini  , Kanda ya Nyanda za Juu Kusini   na Kanda ya Kusini hapa Lindi. Hali kadhalika nawapongeza TASO kwa utaratibu wenu mzuri wa kuchagua Kanda moja kufanya maadhimisho ya Kitaifa na Kanda nyingine kufanya maonyesho ya Kikanda. Uendelezeni utaratibu huu kwani ni kichocheo kizuri cha maendeleo ya kilimo na ufugaji nchini. Kauli Mbiu Mheshimiwa Waziri, Mwenyekiti wa TASO na Ndugu Wananch; Nimefurahishwa pia na chaguo lenu la kauli mbiu ya Maadhimisho haya ambayo ni “Matokeo Makubwa Sasa  Tuchague Viongozi Bora kwa Maendeleo ya Kilimo na Ufugaji”. Kaulimbiu hii, imezingatia shughuli kubwa tuliyonayo mwaka huu ya kuchagua Rais, Wabunge na Madiwani watakaoliongoza Taifa kwa miaka mitano   ijayo. Nakubaliana nanyi kuwa tuwe makini katika kuchagua na hasa tupate viongozi ambao watatuwezesha kupata mafanikio makubwa katika kilimo chetu na ufugaji wetu pamoja na mambo mengineyo makubwa na madogo nchini. Nakubaliana nanyi, vilevile kuwa kuna kila sababu ya kukamilisha miradi na hatua ambazo tumezichukua chini ya Mpango wa Matokeo Makubwa Sasa katika Kilimo. Kukamilika kwa kazi hiyo na kupata matokeo hayo kutainua sana hali ya kilimo na ufugaji nchini. Ni ukweli usiopingika kuwa tukiwa na viongozi wazuri mambo yetu yatakuwa mazuri na tukiwa na viongozi wasiokuwa wazuri mambo yatatuharibikia. Hivyo basi, ndugu zangu ni muhimu sana kuitumia vizuri fursa hii adimu na adhimu. Tutunze shahada zetu za kupigia kura, tujitokeze kwenye kampeni za vyama, kusikiliza Sera na Ilani za vyama kama zitakavyonadiwa na wagombea na hatimaye kujitokeza kwa wingi kufanya uamuzi sahihi tarehe 25 Oktoba, 2015 kupitia kura zetu. Kura yako ina maana na thamani kubwa kwako, nchi yetu na watu wake. Hali ya Sekta ya Kilimo Ndugu Wananchi; Katika kipindi chote cha miaka 10 ya uongozi wangu sekta ya kilimo inayojumuisha ukulima, ufugaji na uvuvi, imeendelea kuwa sekta kiongozi. Inaongoza katika kutoa ajira na tegemeo la maisha kwa asilimia 75 ya Watanzania wanaoishi Vijijini. Kilimo kinachangia asilimia 25 ya Pato la Taifa na asilimia 34 ya fedha za kigeni. Kinatupatia chakula na malighafi ya viwanda vyetu. Bahati nzuri kwa upande wa chakula tumeongeza kiwango cha kujitegemea kutoka asilimia 95 mwaka 2005 hadi asilimia 125 mwaka 2014. Kutokana na umuhimu huo Serikali imekuwa ikitoa kipaumbele cha juu katika kuendeleza kilimo kwa lengo kuu la kuongeza tija na uzalishaji. Upatikanaji wa masoko ya uhakika na bei nzuri kwa wakulima hivyo kuongeza mapato na kupunguza umaskini. Ni bahati ya kipekee kwangu kwamba sherehe hizi zinafanyika wakati nami nakamilisha Awamu yangu ya Uongozi wa nchi yetu. Hivyo ni fursa nzuri ya kutoa mrejesho wa kile tulichoahidi kufanya kuhusu kilimo na kile tulichotekeleza. Katika hotuba yangu ya kufungua Bunge tarehe 30 Desemba, 2005, niliahidi kuwa Serikali ya Awamu ya Nne itachukua hatua madhubuti kuboresha kilimo na kuanza safari ya Mapinduzi ya Kijani. Kwa ajili hiyo tulikamilisha mchakato wa kutayarisha Programu ya miaka 7 ya Maendeleo ya Sekta ya Kilimo (Agriculture Sector Development Programme  ASDP). Katika Programu hiyo, matatizo yanayofanya tija na uzalishaji katika kilimo kuwa mdogo yalitambuliwa na kutengenezewa mpango wa kuyatatua. Serikali pia ilianzisha mikakati, programu na mipango mingine ya kuongeza msukumo katika kuleta magaeuzi ya kilimo. Miongoni mwa hayo ni mkakati wa Kilimo Kwanza, Mpango wa Kuendeleza Kilimo katika Ukanda wa Kusini mwa Tanzania  , Mpango wa Uwekezaji katika Sekta ya Kilimo  , Sera ya Umwagiliaji ya mwaka 2010 na Programu ya Mageuzi na Modenaizesheni ya Ushirika na mpango wa "Matokeo Makubwa Sasa". Utekelezaji wa mipango na programu hizo umekuwa na matokeo mazuri. Hatua ya kwanza muhimu ilikuwa kuongezeka fedha kwanye bajeti ya Sekta ya Kilimo kutoka shilingi bilioni   mwaka 2005/2006 hadi kufikia shilingi bilioni 1,  mwaka 2014/2015. Kutokana na ongezeko hilo tumeweza kufanya mambo mengi yanayoihusu Serikali. Kwa mfano, fedha za ruzuku ya mbolea na pembejeo zimeongezeka kutoka shilingi bilioni   mwaka 2005/2006 hadi kufikia shilingi bilioni   mwaka 2013/2014. Maana yake ni kuwa, wakulima wengi zaidi wananufaika kuliko ilivyokuwa zamani. Shughuli za utafiti zimeendelea kuimarishwa pamoja na huduma za ugani na miundombinu ya masoko imejengwa. Kiashiria kingine ni kule kuongezeka kwa matumizi ya zana za kisasa, kwa mfano, uingizaji wa matrekta makubwa na madogo umeongezeka na kuongeza idadi kutoka 7,491 mwaka 2005/2006 hadi 16,412 mwaka 2013/2014. Hali hiyo imepunguza matumizi ya jembe la mkono kutoka asilimia 70 hadi asilimia 62, matumizi ya wanyamakazi nayo yameongezeka kutoka asilimia 20 hadi 24, na matumizi ya trekta kuongezeka kutoka asilimia 10 hadi asilimia 14. Aidha, eneo linalotumika kwa kilimo cha umwagiliaji limeongezeka kutoka hekta 264,388 mwaka 2005 hadi hekta 461,326 mwaka 2015. Matokeo ya juhudi zetu hizo ni kuongezeka kwa uzalishaji wa mazao ya chakula na biashara. Uzalishaji wa chakula umeongezeka kutoka tani  6 mwaka 2005 hadi tani  1 Mwaka 2015 na kutufanya tuweze kujitosheleza kwa chakula kwa asilimia 125 ikilinganishwa na asilimia 95 mwaka 2015. Leo hii hatuna tena tishio la usalama wa chakula kama ilivyokuwa miaka 10 iliyopita. Hivi sasa kwa wakulima wa mpunga na mahindi tatizo siyo uzalishaji tena, bali ni masoko na uhifadhi wa mazao. Uzalishaji wa mazao ya biashara nao umeongezeka kutoka tani 427,738 hadi tani 569,054 na hivyo kuchangia katika kuongezeka mapato ya fedha za kigeni.[A1] Kwa upande wa mifugo, dhamira ya Serikali imekua ni kuleta mageuzi katika Sekta hii, kupitia ASDP na baadae tukatayarisha programu maalum ya kuendeleza sekta ya mifugo. Katika Programu na Mpango huo tumeainisha changamoto zinazosababisha maendeleo duni katika sekta ya mifugo na kutengenezewa Mpango wa utekelezaji kwa upande wa mifugo ujulikanao kama Mpango wa Modenaizesheni ya Mifugo niliouzindua hivi karibuni. Mafanikio yaliyopatikana katika kipindi cha miaka 10 ni kuongezeka kwa idadi na ubora wa mifugo: ng’ombe, mbuzi, kondoo, kuku na nguruwe. Haya ni matunda ya kuendelea kuimarika kwa huduma za ugani na nyinginezo kwa mfano, ujenzi wa malambo mapya 1,008, majosho 2,364 na maabara 104 za mifugo. Visima virefu 101 vimechimbwa na malambo 370 na majosho 499 yamekarabatiwa katika kipindi hicho pia. Kutokana na ukarabati wa majosho ya zamani na ujenzi wa majosho mapya, idadi ya majosho imeongezeka kutoka 2,177 mwaka 2005/2006 hadi 3,637 mwaka 2014/2015. Maofisa Ugani wa mifugo wameongezeka, kutoka 2,270 mwaka 2004/2005 hadi 6,041 mwaka 2014. Kuhusu uhamilishaji, vituo vimeongezeka kutoka kituo 1 mwaka 2005 hadi vituo 8 mwaka 2015 na kuwezesha ng’ombe 955,360 kuhamilishwa. Ndugu Wananchi, Mazingira mazuri ya uwekezaji yamewezesha sekta binafsi kuwekeza katika uanzishaji wa viwanda vya kusindika nyama, maziwa na vyakula vya mifugo. Kwa ajili hiyo, viwanda vya kusindika maziwa vimeongezeka kutoka 22 mwaka 2005/2006 hadi 74 mwaka 2014/2015. Viwanda vya kuzalisha chakula cha mifugo vimeongezeka kutoka viwanda 6 mwaka 2005 hadi 80 mwaka 2014/2015 vikiwa na uwezo wa kusindika tani milioni   za chakula cha mifugo kwa mwaka. Uzalishaji wa malisho ya mifugo nao umefikia marobota 957,860 ikilinganishwa na marobota 178,100 mwaka 2005. Aidha viwanda na machinjio ya kisasa 9 yamejengwa katika kipindi hiki. Usindikaji wa ngozi pia umeongezeka kutoka vipande 790,000 mwaka 2005 hadi vipande milioni  8 mwaka 2014. Kama nilivyosema tarehe 20 Julai, 2015 nilizindua Mpango wa Modenaizesheni ya Mifugo wa Mwaka 2015 hadi 2021. Chini ya mpango huu, sasa tumedhamiria na kuweka mkakati wa kuufanya ufugaji kuwa wa kisasa. Mimi naamini kuwa safari ya kutoka kwenye uchungaji kuelekea kwenye ufugaji wa kisasa sasa imepata dira ya uhakika. Uvuvi Ndugu wananch; Katika kupindi hiki pia tumetoa msukumo mkubwa katika kuendeleza uvuvi nchini. Tumefanya mambo kadhaa: Kwanza, niliunda Wizara mpya ya Mifugo na Uvuvi. Pili, tulifuta kodi ya zana za uvuvi ili kuwawezesha wavuvi kupata zana bora na za kisasa kwa bei nafuu zaidi. Tatu, tumeimarisha vyuo vya uvuvi na hivi sasa vina uwezo wa kudahili wanafunzi 1,215 ikilinganishwa na wanafunzi 127 mwaka 2005/2006. Hii imetuwezesha kuongeza maafisa ugani wa uvuvi kutoka 103 mwaka 2005 hadi 540 mwaka 2014. Nne, tumeongeza sana juhudi za kupambana na uvuvi haramu ili kutunza mazingira, mazalia ya samaki na kuzuia kuvuliwa au kuuawa kwa samaki wadogo. Hali kadhalika, tumeimarisha Maabara ya Taifa ya Samaki pale Nyegezi ili kuwa na vifaa vya kisasa na wataalamu ili twende na wakati. Vilevile, tumeongeza msukumo wa kuhimiza ufugaji wa samaki na kuwezesha mashamba ya samaki kuongezeka kutoka 13,011 mwaka 2005/2006 hadi 20,325 mwaka 2013/2014. Jambo moja la kujipongeza ni kuwa mapato ya sekta ya uvuvi yameongezeka kutoka shilingi bilioni   mwaka 2005/2006 hadi shilingi trilioni   mwaka 2013/2014. Mapato hayo yamechangia kuinua hali ya maisha ya watu wanaojihusisha na uvuvi. Bado tuna kazi kubwa ya kufanya katika sekta hii ili kuongeza tija na mapato ya wavuvi na Taifa kwa ujumla. Lakini kazi kubwa zaidi ni ile ya kupambana na uvuvi haramu wa kutumia baruti na nyavu zisizofaa kama vile makokoro na nyingine. Pia tusiharibu mazalia ya samaki, kwa ukanda wa Pwani tuhifadhi mikoko na matumbawe. Lazima tufanye hivyo vinginevyo baada ya muda si mrefu shughuli ya uvuvi itatoweka. Tayari wenzetu wa Ziwa Victoria wameanza kuonja joto la jiwe. Samaki wamepungua sana na watu wengi wamepoteza ajira. Hivyo tunapohimiza kuacha uvuvi haramu si jambo la masihara hata kidogo. Changamoto katika Sekta ya Kilimo Ndugu wananchi; Mafanikio katika kutekeleza miradi na mipango ya kukuza kilimo yamekuja na changamoto zake mpya. Wakati naingia madarakani kulikuwa na uhaba mkubwa wa chakula na ukame. Serikali ililazimika kutoa chakula cha msaada kwa zaidi ya watu milioni  . Leo tunazalisha ziada ya tani milioni 5 ambayo imetuletea changamoto mpya ya uhaba wa maghala ya kuhifadhi chakula pamoja na kukosekana kwa masoko ya uhakika na bei nzuri kwa mazao ya wakulima. Jitihada zinaendelea kupitia Mpango wa Matokeo Makubwa Sasa za kujenga maghala ya kisasa nchi nzima ili kuongeza uwezo wa kuhifadhi nafaka kutoka tani 250,000 hadi tani 400,000. Aidha, mpango wa kuwaunganisha wakulima na masoko kupitia mfumo wa Soko la Bidhaa (Commodity Exchange) umefikia mahali pazuri. Baraza la Mawaziri limekwisharidhia, na muswada wa sheria ya uanzishaji wa soko hilo litakalokuwa chini ya Mamlaka ya Masoko ya Mitaji na Dhamana ulishapitishwa na Bunge, nami nimesha idhinisha kuwa sheria. Kilichobaki sasa ni uanzishwaji wa soko hilo. Jambo lingine ambalo limekuwa ni changamoto kwa wakulima ni upatikanaji wa fedha na mitaji kwa ajili ya kuendeleza shughuli za kilimo, kuongeza tija na uzalishaji. Serikali imefanya jitihada ya kuhimiza uanzishaji wa asasi ndogo za fedha (Micro-finance) zipo za Serikali na zisizokuwa za Serikali na tulihimiza uimarishaji wa Vyama vya Ushirika wa Nyama vya Akiba na Mikopo   ambavyo vimesaidia sana wakulima kupata mikopo. Hata hivyo, asasi hizi hazijaweza kuwa za msaada mkubwa kwa sababu ya uwezo mdogo na raslimali. Pia SACCOS nazo kwa kutegemea michango ya wakulima maskini kumezinyima uwezo wa kumsaidia kwa dhati mkulima aondokane na umaskini. Bahati mbaya mabenki ya biashara yamekuwa yakisita kukopesha na kuwekeza kwenye kilimo kutokana na kuhofia kupata hasara. Changamoto ya wakulima kukosa vyazo vinavyotosheleza mahitaji ya fedha na mitaji imechangia sana ukuaji mdogo wa sekta ya kilimo. Benki ya Maendeleo ya Kilimo Ndugu Wananchi; Nafurahi kuwa leo hii nitafungua Benki ya Maendeleo ya Kilimo ambayo nilizindua ofisi zake jana jijini Dar es Salaam. Kufunguliwa kwa Benki hii ni mwanzo mpya katika safari yetu ya kuelekea kweye kilimo cha kisasa. Maana, zile hatua tulizochukua za kuongeza matumizi ya zana za kisasa, mbegu na mbolea bora na utafiti pekee haviwezi kutuletea mapinduzi ya kilimo bila ya uwekezaji. Nasema hivi kwa kuwa uzoefu wa nchi zilizofanikiwa katika mapinduzi ya kilimo kama wenzetu wa India, Vietnam, China na Brazil, mapinduzi yao yalichochewa sana na uwepo wa benki mahsusi za kilimo za kuwezesha uwekezaji kwenye sekta hii. Benki yetu hii tumeianza na mtaji wa shilingi bilioni 60 na lengo letu ni kufikisha mtaji wa bilioni 800 katika kipindi cha miaka 8 kwa uwekezaji wa shilingi bilioni 100 kila mwaka. Tofauti na benki za biashara, benki hii shughuli yake ni mahsusi yaani kilimo. Lengo lake kuwakopesha wakulima na vikundi vya wakulima kwa ajili ya kuendeleza shughuli zao za kilimo kwa masharti nafuu na rafiki yanayozingatia uhalisia na mazingira ya shughuli za kilimo. Aidha, Benki hii itafadhili miradi ya kilimo na ile inayochochea kilimo katika mnyororo wa thamani wa kilimo. Kwa kuanzia Benki hii haitapokea amana na haitakuwa na matawi. Itatumia mabenki ya biashara yaliyopo kuwafikia wakulima kwa masharti mahsusi ya Benki ya Maendeleo ya Kilimo. Vilevile, itaziwezesha Benki za biashara kukopesha wakulima kwa kuwekeza katika mabenki hayo. Katika muda wa kati itafungua ofisi sita za kanda kwa lengo la kusogeza huduma kwa wananchi. Aidha, miradi katika mnyororo wa thamani wa uzalishaji katika maeneo 10 ya sekta ya kilimo ndio yatakayokuwa ya kipaumbele. Maeneo hayo ni 10 ni Mahindi, Mchele, Miwa, Mbegu za mafuta, Kilimo cha Matunda, Maua na mbogamboga, Ng’ombe wa maziwa na nyama, ufugaji wa Kuku wa Kienyeji, Ufugaji wa Samaki na Ufugaji wa Nyuki. Huo ni mwanzo mzuri. Ahadi ya serikali ni kuhakikisha kuwa Benki hii inapata mtaji wa kutosha na kuweza kuwafikia wakulima wengi. Tumeipatia Bodi ya Wakurugenzi ya watu mahiri na waliobobea wakiongozwa na Mwenyekiti Mama Rosemary Kujirwila, ambaye awali alikuwa Kamishna wa Umoja wa Afrika wa Masuala ya Maendeleo vijijini. Sina mashaka hata kidogo kuwa kilimo chetu sasa tumekiwekea muelekeo mzuri wa Mapinduzi ya Kijani. Tunataka tuanze safari ya kufanya kilimo kuwa biashara na sio cha kujikimu. Lazima tukione kilimo kuwa ni kazi na ni shughuli ya kibiashara na kamwe siyo shughuli ya watu waliokosa kazi na fursa ya kwenda mjini. Ndugu wananchi; Wito wangu kwa wadau wa sekta ya kilimo ni kuelekeza nguvu zetu katika kutekeleza mkakati wa Mpango wa Matokeo Makubwa Sasa katika sekta ya kilimo. Kila mdau na atekeleze ule wajibu unaoangukia katika mamlaka yake ili kuondoa changamoto na vikwazo vilivyoainishwa kwamba vinaathiri ukuaji wa sekta ya kilimo. Nasema hivyo kwa kutambua kuwa, kuwakopesha wakulima ni jambo moja, kuwawezesha kupata faida na kuweza kufanya marejesho ya mkopo ni jambo jingine. Mikopo na uwekezaji utakuwa na maana tu ikiwa kutakuwa na mazingira wezeshi ya kumfanya mkulima kuwekeza, kuvuna na kuuza kwa uhakika. Kuagana na Wananchi wa Mkoa wa Lindi Ndugu Wananchi, Napenda kutumia pia fursa hii kuagana na wananchi na Mkoa wa Lindi. Nawashukuru kwa kunichagua kwa kura nyingi mwaka 2005 na mwaka 2010. Kama nilivyoahidi katika Ilani zote mbii za CCM tumetimiza kwa asilimia 90 na kupata mafanikio makubwa. Yapo madeni machache ambayo tutayamalizia. Mheshimiwa Mkuu wa Mkoa ameeleza kwa kina tuliyoyafanya na mafanikko tuliyoyapata. Kwa uchache, tumemaliza ujenzi wa barabara ya Dar-Kibiti-Lindi yenye urefu wa kilometa 508 kwa kiwango cha lami. Jana nimezindua kipande kilichokuwa kimebakia cha Ndundu-Somanga cha kilometa 60. Sasa safari ya Dar es Salaam – Lindi imekuwa fupi, na mabasi ya Luxury sasa yanakuja Lindi. Tumejenga kilometa 5 za barabara za lami katika mji wa Nachingwea, kilomita 3 Liwale, kilomita 2 Ruangwa na kilomita   Lindi Manispaa. Hali ya uchumi wa Lindi kwa ujumla imekua na kuimarika. Pato la mkazi limeongezeka kutoka shilingi 385,378 mwaka 2005 hadi shilingi 1,127,104 mwaka 2013. Uzalishaji wa mazao ya chakula umeongezeka kutoka tani 112,848 mwaka 2005 hadi 192,893 mwaka 2014. Mazao ya biashara kutoka tani 17,621 hadi tani 45,521 mwaka huu. Upatikanaji wa pembejeo kutoka tani 2,341 hadi tani 2,816. Haya ni mafanikio ya kutia moyo sana. Kwa upande wa huduma za jamii nako kuna maendeleo makubwa. Umeme sasa unapatikana katika vijiji 231 (asilimia 45) mwaka huu ikilinganishwa na vijiji 52 mwaka 2005. Kubwa zaidi ni upande wa elimu. Shule za Sekondari zimeongezeka kutoka 43 hadi 115 ambapo saa kila Kata ina shule ya sekondari. Maabara zimeongezeka kutoka 20 mwaka 2005 hadi 134 mwaka huu. Tumeongeza hosteli kutoka 19 mwaka 2005 hadi 81 mwaka 2015. Hizi ni habari njema kwa watoto wa kike, maana sasa wasichana wanapata nafasi ya uhakika ya kupata masomo kwa kuwa wako hosteli. Aidha, katika kipindi hiki tumefanikiwa pia kujenga hapa Lindi Chuo chaUfundi Stadi  . Huduma za Afya zimeboreka, vifo vya akinamama wajawazito na watoto vimepungua, maambukizi ya malaria imepungua kutoka asilimia   mwaka 2008 hadi asilimia 26 mwaka 2012. Tumekamilisha pia mradi wa maji wa Masasi unaohudumia Mji wa Masasi na Nachingwea na Vijiji vinavopitiwa na bomba hilo. Aidha, tutakapo kamilisha mradi wa maji wa Ng’apa tatizo la maji katika Mji wa Lindi litapungua kwa kiasi kikubwa. Tumepata pia mafanikio kwenye maeneo mengi kama yalivyoelezwa na Mkuu wa Mkoa. Itoshe tu kusema nawashukuru sana na nitawakumbuka daima kwa upendo na ukarimu wenu kwangu na ushirikiano kwa Serikali yangu. Nawaaga nikiwa na furaha kuwa tunaagana vizuri. Mie hapa mwenyeji, mtaniona mara kwa mara nikija kukaa hapa baada ya kustaafu. Hitimisho Ndugu Wananchi, Kwa kumalizia, haya ni maadhimisho ya Nane Nane ya mwisho ninayoshiriki nikiwa Rais wa Jamhuri ya Muungano wa Tanzania kabla sijamaliza Awamu yangu ya uongozi. Napenda kuwashukuru sana wakulima, wafugaji na wavuvi wa Tanzania kwa kuunga mkono juhudi za Serikali ninayoiongoza katika kukuza kilimo. Ukweli ni kuwa mliolima, mliofuga na mliovua na kutuhakikishia usalama wa chakula ni ninyi. Sisi tulitunga tu sera, sheria na kuwawekea mazingira wezeshi. Nawashukuru sana kwa kujitoa kwenu na ninafurahi kuwa kwa pamoja katika kipindi hiki tumeweza kupiga hatua kubwa. Leo hii kilimo chetu si kama kilivyokuwa miaka 10 iliyopita kama takwimu zinavyoonyesha. Leo kilimo kimeanza kuvutia sekta binafsi na sasa kinavutia vijana wasomi. Ninakwenda kupumzika nikiwa na amani kuwa ninawaacha pazuri zaidi kuliko nilipowakuta. Nafarijika kuwa hata yale ambayo sikukamilisha na yale mapya yaliyoibuka, nayo tumeyawekea mikakati na muelekeo wenye uhakika wa kutatulika. Nawaomba mumpe Rais ajaye upendo na ushirikiano zaidi ya ule mlionipatia mimi. Sasa natamka kuwa, “BENKI YA MAENDELEO YA KILIMO TANZANIA “TADB” IMEZINDULIWA RASMI LEO TAREHE 8 MWEZI WA 8 MWAKA 2015” na MAADHIMISHO YA 22 YA SHEREHE ZA SIKUKUU YA WAKULIMA NANE NANE KWA MWAKA 2015 YAMEFUNGWA RASMI. Asanteni kwa Kunisikiliza [A1]Ni kwa mujibu wa economic survey, angalizo: takwimu zimewekwa kwenye dola milioni na sio dola bilioni