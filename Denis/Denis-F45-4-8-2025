TAARIFA KWA UMMA KUHUSU UPOTOSHAJI NA TAARIFA ZA UONGO Katika kuzuia na kudhibiti uzushi, unaotolewa na watu wenye malengo ovu ya kupotosha na kuzua tafrani, Chama Cha Mapinduzi (CCM), kinautaarifu umma wa Watanzania wote kuwa, kinatumia nembo maalum (QR Code) kuweza kuhakiki na kuitambua taarifa rasmi inayotolewa na CCM. Uhakiki na uthibitisho huo unaweza kufanyika kwa ku-scan nembo hiyo, ambapo mara moja itakupeleka kwenye taarifa halisi iliyopo kwenye vyanzo rasmi vya Chama Cha Mapinduzi, ikiwa ni pamoja na tovuti na kurasa za mitandao ya kijamii. Taarifa yoyote ya uongo, ambayo watu wenye malengo ovu wanakuwa wameitengeneza kwa ajili ya kuzua tafrani na kupotosha jamii, msomaji aki-scan, hawezi kupelekwa, wala hawezi kuikuta, kwenye vyanzo rasmi vya chama, iwe tovuti au kurasa za mitandao ya kijamii ya CCM. Mfano mzuri ni taarifa iliyotengenezwa na kuzushwa jana tarehe 20/7/2025, ambayo tuliikanusha, msomaji aki-scan, atapelekwa kwenye chanzo rasmi cha chama, lakini atakuta kichwa cha habari kisemacho “CCM YATOA RAMBIRAMBI KWA AJALI GARI IWAMBI, MBEYA.” Jambo linalodhihirisha ilikuwa taarifa ya uongo. Chama Cha Mapinduzi kimetoa ufafanuzi huu ili kusaidia mtu yeyote akiamua kujiridisha iwapo taarifa anayoisoma imetolewa rasmi na CCM, anaweza kufanya hivyo kwa ku-scan nembo hiyo (QR Code) na kupata uhakika. Lakini pia Chama kinapenda kuwaepusha Watanzania na walaji wote wa habari dhidi ya taarifa au habari za uongo.