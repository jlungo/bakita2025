 JAMHURIYA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  KATIKA  UZINDUZI  WA  KITUO  CHA  MABASI  NA  MAEGESHO  YA  MALORI  NYAMHONGOLO,  ILEMELA,  MWANZA,  SEPTEMBA  2022.       Mheshimiwa  Innocent  Bashungwa   ,  Waziri  wa  Nchi  Ofisi  ya  Rais-TAMISEMI;  Mawaziri,  Manaibu  Waziri  na  Wabunge  wote  mliopo;  Mheshimiwa  Adam  Kighoma  Malima,  Mkuu  wa  Mkoa  wa  Mwanza;  Mwenyekiti  wa  Chama  Cha  Mapinduzi  Mkoa  wa  Mwanza;  Kamati  ya  Ulinzi  na  Usalama  ya  Mkoa;  Ndugu  Balandya  Mayuganga,  Katibu  Tawala  wa  Mkoa;  Mheshimiwa  Renatus  Mulunga,  Mstahiki  Meya  wa  Jiji  La  Mwanza;  Viongozi  wetu  wa  Dini;  Ndugu  Waandishi  wa  Habari;  Wageni  Waalikwa,  Mabibi  na  Mabwana  Jamhuri  ya  Muungano  wa  Tanzania…  Mwanza  oyee…  Rais  Samia  Suluhu  Hassan  oyee…  Naomba  nianze  kwa  kumshukuru  Mwenyezi  Mungu,  mwingi  wa  Rehema,  kwa  kutupa  uhai  na  kutuwezesha  kukutana  hapa  leo.  Naomba  nitumie  fursa  hii  kuwapongeza  sana  wana  Mwanza  na  wana  Ilemela  kwa  kupata  Kituo  hiki  kizuri  cha  Mabasi  na  Maegesho  ya  Malori.  Vilevile,  niwapongeze  Kampuni  iliyojenga  ya  STECOL  Corporation  ya  nchini  China;  Kamati  ya  Siasa  ya  Chama  cha  Mapinduzi  kwa  ufuatiliaji  wa  karibu;  na  wote  waliosimamia  ujenzi  wa  Kituo  hiki  toka  kuanza  kwake  Julai  2019  hadi  leo  ninapokizindua  rasmi.  Kipekee  kabisa  napenda  kuchukua  fursa  hii  kuwapongeza  Wananchi  wa  Mkoa  wa  Mwanza  kwa  kuendelea  kufanya  kazi  kwa  bidii  katika  sekta  mbalimbali  hususan  za  kilimo,  ufugaji  na  uvuvi  ili  kujiletea  maendeleo.  Mchango  wenu  katika  pato  la  Taifa  ni  mkubwa  na  tunauthamini  sana.  Hongereni  sana  kwa  kufanya  kazi  kwa  bidii  na  endeleeni  na  uchapakazi  huo  kwani  hata  vitabu  vya  dini  vinaeleza  kuwa  tufanye  kazi  kwa  bidii  na  asiyefanya  kazi  asile.  Vilevile,  napenda  kuupongeza  uongozi  na  wananchi  wa  mkoa  wa  Mwanza  kwa  kuratibu  na  kukamilisha  zoezi  la  Anuani  za  Makazi  ambalo  limekamilika  kwa  asilimia  100  na  Zoezi  la  Sensa  ya  Watu  na  Makazi  kwa  ufanisi  mkubwa.  Kwa  taarifa  za  awali  kutoka  Ofisi  ya  Mtakwimu  Mkuu   ,  zoezi  la  Sensa  ya  Watu  na  Makazi  limefanyika  kwa  ufanisi.  Hongereni  sana  wananchi  wa  Mwanza  kwa  kuhamasika  na  kujitokeza  kushiriki  kikamilifu  katika  mazoezi  yote  mawili  kwa  maendeleo  ya  nchi  yetu.  Ndugu  Wananchi,  Mabibi  na  Mabwana  Nafahamu  namna  ambavyo,  kukamilika  kwa  mradi  huu  wa  kimkakati  kumeondoa  kero  ya  muda  mrefu  iliyokuwa  inawakabili  wananchi  wa  Jiji  la  Mwanza.  Kero  hizo  ni  pamoja  na  msongamano  wa  magari  na  watu  kwenye  kituo  cha  zamani  cha  mabasi  cha  Buzuruga  pamoja  na  maegesho  holela  ya  malori.  Vilevile,  kama  tulivyoelezwa,  mradi  huu  uliosheheni  huduma  mbalimbali  kama  Maduka,  Migahawa,  Benki,  Nyumba  ya  kulala  wageni  nk.,  unatoa  fursa  kwa  wananchi  wa  Jiji  letu  hili  la  Mwanza  kufanya  biashara  kwenye  Kituo  hiki  kupitia  maeneo  yaliyopangwa  kwa  ajili  ya  biashara.  Hivyo,  ninawaomba  wananchi  kuchangamkia  fursa  hizo  za  biashara  pamoja  na  fursa  mbalimbali  za  ajira  zilizopo  kutokana  na  Kituo  hiki.  Waheshimiwa  Viongozi,  Ndugu  Wananchi,  Mabibi  na  Mabwana  Katika  kutekeleza  Ilani  ya  Uchaguzi  ya  Chama  Cha  Mapinduzi  ya  2020-2025  na  Mpango  wa  Tatu  wa  Taifa  wa  Maendeleo  wa  Miaka  Mitano,  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  ametoa  fedha  zaidi  ya  shilingi  bilioni  25  kuhakikisha  Kituo  hiki  cha  kisasa  kinakamilika.  Nia  njema  ya  Mheshimiwa  Rais  ni  kuona  wana  Mwanza  na  wana  Ilemela  wanafanya  biashara  zitakazowasaidia  kupata  vipato  na  kuhudumia  familia  zao  na  pia  kulipa  kodi  zitakazotumika  katika  miradi  mingine  ya  maendeleo.  Serikali  ya  Awamu  ya  Sita  inaendelea  kutoa  kipaumbele  kwa  kuimarisha  miundombinu  ya  usafirishaji  katika  Mkoa  wa  Mwanza  na  Kanda  ya  Ziwa  kupitia  utekelezaji  wa  miradi  mbalimbali.  Miradi  hii  ni  pamoja  na;  Upanuzi  wa  Uwanja  wa  Ndege  wa  Mwanza  likiwamo  jengo  la  kisasa  la  abiria;  Ujenzi  wa  Meli  ya  MV-Mwanza  ambao  umefikia  asilimia  71  na  meli  hiyo  inatarajiwa  kuingia  kwenye  maji  Oktoba  2022;  na  Ujenzi  wa  daraja  la  Kigongo  –  Busisi  ambao  unaendelea  vizuri  na  unatarajiwa  kukamilika  ifikapo  Februari  2024.  Hali  kadharika,  ujenzi  wa  reli  ya  kisasa  kipande  cha  Isaka-Mwanza  unaendelea.  Naamini  kukamilika  kwa  miradi  hii  kutaipaisha  Mwanza  na  Kanda  ya  Ziwa  kuwa  miongoni  mwa  kitovu  kikubwa  cha  biashara  katika  Ukanda  wa  Afrika  Mashariki.  Pamoja  na  utekelezaji  wa  miradi  hii,  Serikali  imeleta  pia  fedha  nyingi  hapa  Mkoa  wa  Mwanza  kwa  ajili  ya  miradi  mingine  mingi  ya  maendeleo.  Na  Serikali  imefanya  hivi  kwa  nchi  nzima.  Ninawataka  watendaji  wote  wasimamie  fedha  hizo  na  kuhakikisha  zinatumika  kama  ilivyokusudiwa  na  thamani  ya  fedha  inapatikana.  Halmashauri  zote  wekeni  nguvu  katika  kukusanya  mapato  ya  ndani  na  kuhakikisha  fedha  hizo  zinatumika  kwa  malengo  yaliyokusudiwa.  Waheshimiwa  Viongozi,  Ndugu  Wananchi,  Mabibi  na  Mabwana  Nafahamu  mara  kadhaa  kwenye  vituo  kama  hivi  kunakuwa  na  malalamiko  mengi  kutoka  kwa  wananchi  kwa  ajili  ya  kupata  vizimba  vya  kufanyia  biashara  zao.  Hivyo,  nauagiza  Uongozi  wa  Mkoa  kutoa  vizimba  vya  biashara  vilivyotengwa  kwenye  Kituo  hiki  bila  upendeleo.  Kuna  tabia  kwa  baadhi  ya  viongozi  kwa  kutumia  nyadhifa  zao  kushikilia  maeneo  mengi  na  walengwa  kukosa  ama  kuwekewa  vikwazo  kupata  vizimba.  Mheshimiwa  Mkuu  wa  Mkoa,  hakikisheni  kunakuwa  na  uwazi  katika  utaratibu  utakaotumika  kutoa  vizimba  hivi.  Na,  kwa  kuwa  mimi  ndio  nimefungua  rasmi  Kituo  hiki,  nitafuatilia  na  kuhakikisha  hakuna  upendeleo  katika  ugawaji  wa  vizimba  vya  biashara  na  kwamba,  utaratibu  uwe  jumuishi  ukizingatia  makundi  maalumu  kama  wenye  ulemavu,  vijana  na  wanawake.  Aidha,  tunzeni  miundombinu  ya  Kituo,  ikiwa  ni  pamoja  na  mifumo  ya  maji,  umeme,  na  vyoo.  Pia,  hakikisheni  uwepo  wa  huduma  madhubuti  za  kukabiliana  na  majanga  kama  moto;  huduma  ya  kwanza  pamoja  na  utaratibu  mzuri  wa  ukusanyaji  wa  taka  ikiwamo  vifaa  na  teknolojia  zinazofaa  katika  kukusanya  na  udhibiti  wa  taka.  Aidha,  wekeni  ulinzi  imara  kuzunguka  eneo  hili  ili  kuimarisha  usalama  wa  watu  na  mali  zao  hususan  wageni  na  wasafiri  wanaotumia  kituo  hiki.  Waheshimiwa  Viongozi,  Ndugu  Wananchi,  Mabibi  na  Mabwana  Katika  baadhi  ya  vituo  kama  hivi  katika  mikoa  yetu  bado  hawajaweka  utaratibu  mzuri  wa  ukusanyaji  wa  mapato.  Hivyo,  ninyi  muwe  mfano  mzuri  na  wa  kuigwa  katika  ukusanyaji  wa  mapato  katika  kituo  hiki.  Hakikisheni  mnasimamia  na  kuweka  mifumo  bora  ya  kielektroniki  ya  ukusanyaji  wa  mapato  yanayotokana  na  uendeshaji  wa  Kituo  hiki.  Sitaki  kuja  kusikia  mapato  yameaanza  kupotea  katika  kituo  hiki.  Mianya  yote  ya  upotevu  wa  mapato  izibwe  kabisa  na  wale  ambao  wanategemea  kujinufaisha  na  mapato  ya  Kituo  hiki  dawa  yao  inachemka,  hatutowavumilia  kabisa.  Tambueni  kuwa  fedha  hizi  zilizotumika  kukamilisha  huu  mradi  ni  za  wananchi  hawa  wanyonge,  hivyo  sitegemei  kusikia  mapato  yatakayokusanywa  hapa  yanaishia  mifukoni  mwa  watu.  Nataka  kuona  mabadiliko  katika  mapato  ya  Halmashauri  ya  Manispaa  ya  Ilemela  kufuatia  ujenzi  wa  Kituo  hiki.  Nilipokuwa  napitia  ripoti  ya  Baraza  la  Madiwani  wa  Halmashauri  ya  Ilemela,  nikaona  mmekusanya  shilingi  bilioni     tu  katika  kipindi  cha  mwezi  Aprili-Juni  2022.  Sasa  tunatarajia  makusanyo  yenu  yataongezeka  maradufu  mkisimamia  vizuri  Kituo  hiki.  Vilevile,  nawaagiza  pia  Uongozi  wa  Mkoa  na  Halmashauri  ya  Manispaa  ya  Ilemela  kuondoa  kero  ya  vumbi  na  tope  nilizoziona  jirani  na  Kituo  hiki.  Nimeelezwa  kuwa  vumbi  hilo  linasababishwa  na  kituo  cha  daladala  kilicho  jirani  na  Kituo  hiki.  Naamini  hili  liko  ndani  ya  uwezo  wenu.  Pamoja  na  hatua  nyingine,  hakikisheni  mnapanda  miti  ambayo  itasaidia  kupunguza  vumbi,  kuleta  kivuli  na  maua  kwa  ajili  ya  kupendezesha  mazingira.  Natumie  fursa  hii  pia  kuelekeza  suala  hili  la  upandaji  wa  miti  na  upendezeshaji  wa  Vituo  vya  Mabasi  litekelezwe  nchi  nzima.  Nimehudhunishwa  sana  na  Manispaa  ya  Jiji  la  Dar  es  Salaam  ambapo  hadi  sasa  bado  hawajapanda  miti  ya  kutosha  kunzunguka  Kituo  cha  Mabasi  cha  Magufuli.  Uzembe  huo  hauvumiliki  kwani  mchoro  wa  Kituo  hicho  unaonesha  bayana  maeneo  ya  kupanda  miti  na  maua.  Waheshimiwa  Viongozi,  Ndugu  Wananchi,  Mabibi  na  Mabwana  Katika  kuhitimisha  hotuba  yangu  napenda  kusisitiza  na  kuelekeza  mambo  machache  yafuatayo:  Jambo  la  Kwanza;  Ofisi  ya  Rais-TAMISEMI  na  Uongozi  wa  Mkoa  wa  Mwanza,  mhakikishe  kuwa  Kituo  hiki  kina  huduma  za  majokofu  (cold  rooms)  kwa  ajili  ya  kuhifadhia  shehena  ya  bidhaa  zinazoharibika  katika  kipindi  cha  muda  mfupi  kama  samaki,  matunda  na  mbogamboga.  Vilevile,  huduma  hizo  zitaongeza  mapato  yenu.  Jambo  la  Pili;  Nafahamu  mna  mpango  wa  kujenga  jengo  la  Wamachinga  pembeni  mwa  Kituo  hiki.  Anzeni  mara  moja,  mradi  huo  unalipa  na  utasaidia  kutengeneza  ajira  na  kipato  cha  mtu  mmojammoja  na  Manispaa  hii  kwa  ujumla.  Katika  Ilani  ya  CCM  katika  ibara  yake  ya  24     inasisitizwa  kutengwa  kwa  maeneo  kwa  ajili  ya  wajasiriamali  wakiwamo  mama  lishe,  wauza  mboga  na  wanyabiashara  wadogo  ili  kuyawezesha  makundi  hayo  kufanya  shughuli  zao  bila  bugudha.  Angalizo  langu  katika  eneo  hili  ni  kwamba,  hakikisheni  ujenzi  wa  jengo  hilo  la  Wamachinga  unazingatia  sheria  za  mipango  miji  ili  usiathiri  shughuli  za  Kituo  hiki  na  mtiririko  wa  mabasi  na  malori  yanayoingia  na  kutoka  katika  eneo  hili.  Jambo  la  Tatu,  Uongozi  wa  Mikoa  na  Halmashauri  katika  Ukanda  huu  wa  Ziwa  msibweteke  mnatakiwa  kuwa  wabunifu  wa  kuwa  na  shughuli  ambazo  zitachochea  ukuaji  wa  uchumi.  Ili  mnufaike  na  kuona  faida  ya  kuwa  na  Vituo  kama  hivi  lazima  mchochee  ukuaji  wa  shughuli  zingine  za  kiuchumi.  Fursa  katika  Ukanda  huu  ni  nyingi.  Hata  hivyo,  viashiria  muhimu  vya  uchumi  katika  Ukanda  huu  haviridhishi.  Msikubali  muendelee  kuwa  na  kiwango  kikubwa  cha  umasikini  licha  ya  rasilimali  lukuki  mlizojaaliwa  na  Mungu.  Nawataka  pia  muongeze  ubunifu  na  kupanua  wigo  wa  shughuli  zenu  za  kuichumi,  kwa  mfano:     Bado  hamfanyi  vizuri  katika  utalii  hususan  kuwekeza  katika  vivutio  vya  utalii  katika  Ziwa  Victoria  ili  mnufaike  zaidi  na  uwepo  wa  mtandao  mzuri  wa  huduma  za  usafirishaji  na  vivutio  vingine  vya  utalii  kama  mbuga  ya  wanyama  maarufu  duniani  ya  Serengeti  ambayo  ipo  karibu  sana  na  mkoa  huu;     Ongezeni  wigo  wa  mazao  (crop  diversification)  ikiwamo  kilimo  cha  bustani  za  matunda  na  mbogamboga.  Elekezeni  sehemu  ya  mapato  yenu  ya  ndani  kujenga  miundombinu  ya  umwagiliaji.  Igeni  mikoa  ya  Kaskazini  na  Nyanda  za  Juu  Kusini  ambayo  imefanikiwa  sana  kupitia  kilimo  cha  umwagiliaji  hata  kuongeza  Pato  la  Mtu  mmojammoja  kuwa  takribani  shilingi  milioni  4  kwa  mwaka,  ikichuana  na  Dar  es  Salaam;  na     Vutieni  viwanda  vya  kuchakata  maziwa,  ngozi  na  bidhaa  zake.  Bado  hamfanyi  vizuri  katika  eneo  la  viwanda  licha  ya  kuwa  na  malighafi  za  kutosha.  Fikirini  nje  ya  boksi  kwa  kuongeza  wigo  wa  viwanda  zaidi  ya  hivi  vichache  vilivyopo  sasa  vya  chuma  na  vinywaji.  Jambo  la  Nne,  Mikopo  nafuu  kwa  makundi  maalumu  itokanayo  na  asilimia  ya  mapato  yenu  ni  nguzo  muhimu  katika  kuyawezesha  makundi  hayo  kushindana  na  wengine  katika  Kituo  hiki.  Hata  hivyo,  taarifa  nilizonazo  fedha  hizo  haziendi  kwa  walengwa  na  mnakabiliwa  na  mabilioni  ya  mikopo  chechefu.  Nauagiza  Uongozi  wa  Mkoa  kutafuta  muarobaini  wa  dosari  hiyo  inayochafua  rekodi  nzuri  ya  Mkoa  huu.  Hakikisheni  sheria  na  taratibu  za  mikopo  hiyo  zinafuatwa.  Jambo  la  Tano,  napenda  kutumia  fursa  hii  kukemea  mimba  na  ndoa  za  utotoni.  Mimba  na  ndoa  za  utotoni  hazikubaliki  kwa  sababu:  ni  kinyume  na  sheria  na  maadili  yetu;  zinawanyima  fursa  watoto  wetu  wa  kike  kusoma  na  kufikia  malengo  yao;  zinapelekea  vifo  na  matatizo  ya  fistula  kwa  watoto  wetu  wa  kike;  na  ni  ukatili  dhidi  ya  watoto  wetu  wa  kike.  Hili  halikubaliki.  Nautaka  uongozi  wa  mkoa  wa  Mwanza  kuhakikisha  watoto  wetu  wanasoma  na  kumaliza  masomo.  Hatua  kali  za  kisheria  zichukuliwe  dhidi  ya  wote  watakaobainika  na  kuhusika  kuoa  ama  kuozesha  watoto  na  wale  watakaobainika  kusababisha  watoto  wetu  wa  kike  kupata  mimba  za  utotoni.  Waacheni  watoto  wetu  wa  kike  wasome  msiwakatishe  malengo  yao.  Jambo  la  Sita,  ni  utitiri  wa  vituo  vya  mafuta  kwenye  makazi  ya  watu  na  vingi  kujengwa  karibu  karibu.  Wanaohusika  na  utoaji  wa  vibali  wazingatie  sheria  na  taratibu  ili  baadaye  visije  kuleta  madhara  kwa  Wananchi.  Waheshimiwa  Viongozi,  Ndugu  Wananchi,  Mabibi  na  Mabwana  Napeda  nimalizie  hotuba  yangu  kwa  kuwapongeza  Wabunge  wote  wa  Mkoa  wa  Mwanza  kwa  ushirikiano  wenu  katika  kutetea  maslahi  ya  wananchi  wenu.  Nawasihi  muendelee  kuhakikisha  Serikali  inawajibika  na  kutekeleza  ahadi  zake  kwa  wananchi.  Mwisho  kabisa,  nawashukuru  wananchi  wote  kwa  kufika  kwa  wingi  kwenye  ufunguzi  rasmi  wa  Kituo  hiki  cha  Mabasi  na  maegesho  ya  malori  na  napenda  niwaahidi  kuwa  nitarudi  tena  kufanya  ziara  rasmi  katika  mkoa  huu.  Niwakumbushe  tena,  zitumieni  fursa  katika  Kituo  hiki  kikamilifu.  Baada  ya  kusema  hayo,  natamka  kwamba  Kituo  cha  Mabasi  na  Maegesho  ya  Malori  Nyamhongolo  Wilaya  ya  Ilemela  sasa  nimekizindua  rasmi.  MWANZA  OYEE!  MUNGU  AWABARIKI  SANA.  AHSANTENI  KWA  KUNISIKILIZA!