MAELEZO  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  WAKATI  WA  KUKABIDHI  HUNDI  KWA  AJILI  YA  HEWA  UKAA,  WILAYA  YA  TANGANYIKA,  MKOA  WA  KATAVI  TAREHE  23  JULAI,  2022


  Waheshimiwa  Mawaziri  na  Naibu  Mawaziri  mliopo,  Mheshimiwa  Mwanamvua  Mrindoko,  Mkuu  wa  Mkoa  wa  Katavi  Mheshimiwa  Beda  Katani,  Mwenyekiti  wa  CCM  Mkoa  wa  Katavi,  Mheshimiwa  Rodrick  Mpogolo,  Katibu  Tawala  wa  Mkoa  wa  Katavi,  Waheshimiwa  Wabunge  wa  Mkoa  wa  Katavi,  Viongozi  wa  Chama  na  Serikali  mliopo,  Viongozi  wa  vyama  vya  siasa  mliopo,  Ndugu  Viongozi  wa  Dini,  Waandishi  wa  Habari,  Ndugu  Wananchi,  Wageni  Waalikwa  wote,  Mabibi  na  Mabwana.  Jamhuri  ya  Muungano  wa  Tanzaniaâ€¦.  Napenda  kuanza  kwa  kumshukuru  Mwenyezi  Mungu  mwingi  wa  rehema  kwa  kutupatia  afya  njema,  kutusafirisha  salama  na  kutuwezesha  kufika  hapa  Katuma,  Wilaya  ya  Tanganyika.  Leo  ni  siku  yangu  ya  tatu  hapa  Mkoa  wa  Katavi  na  nimekuja  kuwasalimu  lakini  pia  kukagua  shughuli  za  maendeleo.  Nawashukuru  sana  wananchi  kwa  mapokezi  mazuri  tangu  nifike.  Asanteni  sana!  Napenda  kutumia  fursa  hii  kuwasilisha  salaam  za  upendo  kutoka  kwa  Mhe.  Samia  Suluhu  Hassan,  Rais  wa  Jamhuri  ya  Muungano  wa  Tanzania.  Mheshimiwa  Rais  anawasalimia  sana  na  anawaomba  muendelee  kuchapa  kazi.  Vilevile,  napenda  kuwapongeza  sana  Wananchi  wa  Mkoa  huu  kwa  kuwa  wachapa  kazi  kwelikweli.  Katavi  ni  moja  ya  Mikoa  hapa  nchini  ambayo  inategemewa  sana  kwa  uzalishaji  wa  mazao  ya  chakula  na  kulisha  mikoa  mingine  na  nje  ya  nchi.  Hongereni  sana!  Ndugu  Viongozi,  Wananchi,  Mabibi  na  Mabwana;  Kama  nilivyotangulia  kusema  nimekuja  kukagua  utekelezaji  wa  shughuli  za  maendeleo  lakini  pamoja  na  hilo,  leo  nimekuja  hapa  Wilaya  ya  Tanganyika  kuwakabidhi  mfano  wa  hundi  ya  fedha  iliyopatikana  kwa  mauzo  ya  Hewa  Ukaa.  Sina  hakika  kama  watanzania  wengi  wanafahamu  nini  maana  ya  hewa  ukaa  au  nini  kilichofanyika  hadi  kupatikana  kwa  fedha  hizi.  Ningependa  nitumie  muda  huu  mchache  kuwaeleza  kwa  ufupi  sana  nini  maana  ya  tukio  hili  la  leo.  Hewa  ya  ukaa  kwa  urahisi  kabisa  ni  hewa  tunayoitoa  tukipumua.  Sasa  hewa  hii  pamoja  na  gesi  joto  nyingine,  ikiwa  nyingi  sana  hewani  kupita  kile  kiasi  kinachotakiwa  kisayansi,  inasababisha  madhara  kama  mabadiliko  ya  hali  ya  hewa  ambayo  ndio  tunaita  mabadiliko  ya  tabia  nchini.  Na  sote  ni  mashahidi  kuwa,  mabadiliko  ya  tabia  nchi  yamesababisha  athari  kubwa  hususan  mabadiliko  ya  mvua  na  majira  ambayo  yanaleta  athari  kwenye  kilimo;  na  pia  athari  nyingine  ni  kuyeyuka  kwa  barafu  na  theluji  katika  milima  yetu  ambayo  pia  inaleta  athari  kwenye  kina  cha  bahari.  Nimechagua  hizi  athari  chache  ambazo  tunaweza  kuzielewa  kirahisi.  Sote  tuelewe  kwamba  Tanzania  kama  nchi  nyingine  duniani,  inakabiliwa  na  athari  za  mabadiliko  ya  tabianchi,  kupotea  kwa  uoto  wa  asili  na  uchafuzi  wa  mazingira.  Hivyo,  katika  kukabiliana  na  kudhibiti  mabadiliko  ya  Tabianchi,  nchi  zinazoendelea  kama  Tanzania,  zinahimizwa  kupanda  miti  kwa  wingi  ikiwa  ni  pamoja  na  kuhifadhi  misitu.  Uhifadhi  wa  misitu  unasaidia  kupunguza  hewa  Ukaa  na  kuongeza  upatikanaji  wa  hewa  safi.  Kwa  mantiki  hiyo,  ili  kuhamasisha  nchi  kupanda  miti  na  kuhifadhi  misitu,  kuna  mikataba  ya  kimataifa  ambayo  inahamasisha  biashara  ya  hewa  ukaa  duniani.  Hii  ina  maana  kwamba,  tunapopanda  miti  na  kuhifadhi  misitu  ambayo  inasaidia  kufyonza  na  kupunguza  hewa  ukaa  hewani,  tunalipwa!  Na  hii  ndio  sababu,  wananchi  wa  Wilaya  ya  Tanganyika,  leo  mnapokea  hundi  ya  fedha  kiasi  cha  TZS  2,300,000,000/=  iliyopatikana  kwa  mauzo  ya  Hewa  Ukaa!  Nawapongeza  sana  kwa  jitihada  zenu  za  kuhifadhi  mazingira  na  kupitia  uhifadhi  huo  kunufaika  na  biashara  ya  Hewa  Ukaa.  Hongereni  sana!  Ndugu  Viongozi,  Wananchi,  Mabibi  na  Mabwana;  Kama  ilivyoelezwa  mradi  huu  wa  Hewa  ya  Ukaa  ulianza  mwaka  2018  ukiendeshwa  na  Halmashauri  ya  Wilaya  ya  Tanganyika,  kupitia  Taasisi  ya  CARBON  TANZANIA  kwa  kushirikiana  na  taasisi  ya  TUUNGANE.  Na  kwamba  kupitia  mradi  huu,  zaidi  ya  wakazi  34,242  kutoka  vijiji  nane  (8)  vya  Lugonesi,  Mwese,  Lwega,  Bujombe,  Kapanga,  Katuma,  Mpembe  na  Kagunga  ndani  ya  Tarafa  ya  Mwese  wanafaidika  na  mradi  huu.  Hongereni  sana!  Nimepewa  taarifa  hapa  kwamba  Halmashauri  kupitia  misitu  ya  Tongwe  Mashariki  na  Tongwe  Magharibi  yenye  jumla  ya  ukubwa  wa  Hekta  zaidi  ya  ,000,  imeingia  makubaliano  na  Taasisi  ya  CARBON  TANZANIA  kwa  ajili  ya  kuingia  katika  mpango  huo.  Nafurahishwa  na  mwamko  huu.  Ni  matarajio  yangu  nitasikia  Halmashauri  nyingi  zaidi  nchini  zikihamasika  pia.  Ndugu  Viongozi,  Wananchi,  Mabibi  na  Mabwana;  Biashara  ya  hewa  ya  ukaa  inalipa!  Wilaya  ya  Tanganyika  mmekuwa  mashahidi,  kwani  mmejionea  fedha  zinazopatikana  kwenye  biashara  hii  ya  hewa  ya  ukaa  zimepelekwa  kwenye  vijiji  vya  mradi  na  pia  Halmashauri  yetu  ya  Wilaya  imekuwa  ikinufaika  kwa  kupata  asilimia  10  ya  faida.  Kupitia  mradi  huu,  mtaweza  kuboresha  huduma  kwa  jamii  pamoja  na  kuhusisha  jamii  katika  uhifadhi  na  unufaikaji  wa  moja  kwa  moja  na  faida  za  uhifadhi.  Aidha,  mradi  huu  utawawezesha  wananchi  kufanya  shughuli  za  maendeleo  za  vijiji  kupitia  mapato  yatokanayo  na  kuuza  Hewa  Ukaa  baada  ya  kuhifadhi  Misitu  yao  kwa  kuzuia  uharibifu  au  ukataji  miti  katika  maeneo  ya  vijiji  yaliyohifadhiwa  na  kusimamiwa  kisheria  na  wanajamii  wenyewe.  Ndugu  Viongozi,  Wananchi,  Mabibi  na  Mabwana;  Kumekuwa  na  ongezeko  la  biashara  ya  Hewa  Ukaa  duniani.  Kuna  aina  mbili  za  masoko  ya  Hewa  Ukaa  ambazo  ni  Soko  Huria  na  Soko  la  Umoja  wa  Mataifa.  Kwa  sasa,  mataifa  yaliyojikita  katika  biashara  hii,  yanatumia  Soko  Huria,  kutokana  na  ugumu  wa  mikataba  inayoendana  na  Soko  la  Kimataifa.  Aidha,  kupitia  Soko  Huria,  kumekuwa  na  makampuni  binafsi  ambayo  yamejikita  katika  biashara  hii  ya  Hewa  Ukaa.  Nitumie  fursa  hii  kumuelekeza  Waziri  wa  Nchi  Ofisi  ya  Makamu  wa  Rais,  Mazingira  na  Muungano  kuhakikisha  wananchi  wanapata  elimu  ya  kutosha  kuhusu  fursa  zilizopo  katika  biashara  ya  Hewa  Ukaa.  Aidha,  Mheshimiwa  Waziri  ahakikishe  mapungufu  yote  ya  kisera  na  usimamizi  wa  biashara  ya  Hewa  Ukaa  yanapatiwa  ufumbuzi  na  Taifa  letu  kunufaika  na  biashara  hii.  Kwa  upande  wa  Wananchi  napenda  kusisitiza  yafuatayo:  Kwanza,  nawaomba  muendelee  kutunza  mazingira  ili  muendele  kunufaika  na  biashara  hii  ya  hewa  ukaa.  Nafahamu  wapo  baadhi  ya  wananchi  wanaokata  miti  na  kuchoma  moto  hovyo  kwa  ajili  ya  maandalizi  ya  mashamba  na  mikaa.  Ninawaomba  wananchi  wenzangu  acheni  kabisa  tabia  hiyo.  Uongozi  wa  Mkoa  chukueni  hatua  kali  za  kisheria  kwa  yeyote  mtakaembaini  amevunja  utaratibu  tuliojiwekea.  Jamani  tutunze  mazingira  ili  nayo  yatutunze.  Pili,  nimeelezwa  hapa  kuwa  mmeweza  kupata  mazao  pamoja  na  ziada.  Hata  hivyo  kama  wengi  mnavyofahamu  mwaka  huu  sehemu  nyingi  hazijapata  mvua  za  kutosha  na  meneo  mengi  ya  nchi  yetu  hawajapata  mazao  ya  chakula  ya  kutosha.  Ninyi  hapa  mmebahatika  mmevuna  na  mmepata  ziada.  Ninawaomba  tumieni  mazao  hayo  lakini  mkumbuke  kuweka  akiba.  Msiuze  mazao  yote  hadi  mkakosa  akiba.  Tatu,  nimestushwa  na  takwimu  kwamba  Mkoa  wa  Katavi  ni  kati  ya  mikoa  yenye  Watoto  wenye  tatizo  la  utapiamlo  kutokana  na  kukosa  lishe  bora.  Hili  limenishangaza  sana  kwa  kuwa  mkoa  huu  umejaliwa  kuwa  na  kila  aina  ya  mazao.  Jamani  kwa  mikoa  yenye  chakula  cha  kutosha  jambo  hili  hapana!  Ninawaelekeza  Viongozi  wa  Mkoa  kwa  kushirikina  na  Wakuu  wa  Wilaya  na  Wakurugenzi  wote  wa  Halmashauri  mtoe  elimu  kuhusu  umuhimu  wa  lishe  bora  kwa  Watoto  tangu  wakiwa  tumboni  kwa  mama  zao.  Mtoto  akikosa  lishe  bora  hata  darasani  anakuwa  na  uwezo  mdogo  sana.  Nne,  ni  tabia  ya  Wazazi  kuruhusu  ndoa  za  utotoni  na  wanaume  kuwapa  mimba  Watoto  wa  shule  hali  inayosababisha  Watoto  hao  kusitisha  masomo.  Hili  ndugu  zangu  nasema  tena  hapana!  Acheni  kabisa  tabia  hii.  Wapeni  nafasi  Watoto  wa  kike  wasome  na  wamalize  shule.  Hatua  kali  za  kisheria  zitachuliwa  kwa  Mzazi  yeyote  atakaebainika  kumuozesha  mtoto  wakati  hajamaliza  shule.  Ndugu  Viongozi,  Wananchi,  Mabibi  na  Mabwana;  Kabla  sijamaliza  hotuba  yangu,  napenda  nitumie  fursa  hii  pia  kutoa  maelekezo  yafuatayo  kwa  Waziri  wa  Nchi,  Ofisi  ya  Makamu  wa  Rais  Muungano  na  Mazingira:  Kwanza,  Simamieni  Sera  na  Sheria  ya  mazingira  ili  kupunguza  na  hatimaye  kuondoa  uharibifu  na  uchafuzi  wa  mazingira;  Pili,  fanyeni  tathmini  za  athari  za  kimazingira,  ukaguzi  wa  kimazingira  na  ufuatiliaji  wa  kimazingira  katika  maeneo  mbalimbali  ya  mkoa  huu  na  kuchukua  hatua  stahiki  kwa  mujibu  wa  Sera  na  Sheria  zetu  za  Mazingira;  Na  mwisho,  toeni  elimu  na  kukuza  mwamko  wa  jamii  juu  ya  umuhimu  wa  utunzaji  na  usimamizi  bora  wa  mazingira  pamoja  na  ushiriki  wa  jamii  katika  utunzaji  na  uhifadhi  wa  mazingira  kwenye  maeneo  yao;  na  hususan  jinsi  ambavyo  jamii  zinaweza  kufaidika  na  mauzo  ya  Hewa  Ukaa.  Ndugu  Viongozi,  Wananchi,  Mabibi  na  Mabwana;  Naomba  nihitimishe  hotuba  yangu  kwa  kuwakumbusha  kuwa,  nchi  yetu  itafanya  Sensa  ya  Watu  na  Makazi  tarehe  23,  Agosti  2022.  Nawaomba  wananchi  wote  wajitokeze  kuhesabiwa  na  kutoa  kila  aina  ya  ushirikiano  utakaohitajika  kufanikisha  zoezi  hili  muhimu  kwa  mipango  ya  maendeleo  ya  Taifa  letu.  Mwisho  kabisa,  niwashukuru  wote  kwa  kufika  kwenye  shughuli  hii  muhimu  ya  kukabidhiwa  Hundi  kwa  kuwekeza  katika  uhifadhi  wa  misitu.  Mwenyezi  Mungu  Awabariki  sana.  Asanteni  kwa  kunisikiliza!