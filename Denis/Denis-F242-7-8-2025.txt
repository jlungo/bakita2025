 JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  KATIKA  KONGAMANO  LA  VIONGOZI  WA  DINI  WA  KAMATI  ZA  AMANI  NA  JUMUIYA  YA  MARIDHIANO  TANZANIA  KUHUSU  MAADILI  NA  AMANI  DAR  ES  SALAAM  TAREHE  28  NOVEMBA,  2022  Sheikh  Dkt.  Alhad  Mussa  Salum,  Sheikh  Mkuu  wa  Mkoa  wa  Dar  es  Salaam  na  Mwenyekiti  wa  Kamati  za  Amani  na  Jumuiya  ya  Maridhiano  Tanzania;  Mhe.  Hamad  Y.  Masauni,  Waziri  wa  Mambo  ya  Ndani  ya  Nchi;  Mheshimiwa  Ludigija    DC  Ilala  kny  ya  Mkuu  wa  Mkoa  wa  DSM;  Mwakilishi  wa  Mufti  wa  Tanzania;  Mchungaji  George  Fupe,  Makamu  Mwenyekiti  wa  Kamati  za  Amani  Tanzania;  Mchungaji  Dkt.  Eliyas  Silayo,  Makamu  Mwenyekiti  Jumuiya  ya  Maridhiano  Tanzania;  Mzee  Azim  Dewji,  Mwenyekiti  wa  Bodi  ya  Wadhamini  Jumuiya  ya  Maridhiano  Tanzania;  Mchungaji  Dkt.  Israel  Maasa,  Katibu  Mkuu,  Jumuiya  ya  Maridhiano  Tanzania;  Mufti  wa  Jamhuri  ya  Kenya;  Wajumbe  wa  Bodi  ya  wadhamini,  Jumuiya  ya  Maridhiano  Tanzania;  Wajumbe  wa  Kamati  Kuu  Jumuiya  ya  Maridhiano  Tanzania;  Wajumbe  wa  Kamati  za  Maadili  na  Jumuiya  ya  Maridhiano  kutoka  mikoa  yote  nchini  Tanzania;  Chief  wa  Wamasai;  Washauri  wa  Kamati  za  Amani  Tanzania;  Makundi  yote  yaliyowakilishwa  hapa;  Wakuu  wa  Vyombo  vya  Ulinzi  na  Usalama  wakiongozwa  na  Mnadhimu  Mkuu  wa  JWT    Lt.  Gen  Salum  Haji  Othman;  Wageni  waalikwa,  Mabibi  na  Mabwana;  Akina  Mama  wote    walezi  wakuu  wa  maadili;  Asalam  Aleykum…  Bwana  Yesu  Asifiwe…  Tumsifu  Yesu  Kristu…  Mwanakondoo  ameshinda…  Tanzania  Yetu!  Amani  kwanza  Napenda  kuanza  hotuba  yangu  kwa  kumshukuru  Mwenyezi  Mungu  kwa  kutupatia  uhai  na  kibali  cha  kukutana  hapa  siku  hii.  Napenda  kuzishukuru  Kamati  za  Amani  na  Jumuiya  ya  Maridhiano  Tanzania  kwa  kukubali  mimi  nije  kushiriki  Kongamano  hili  kwa  niaba  ya  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  ambaye  hakuweza  kujumuika  nanyi  katika  tukio  hili  muhimu  kwa  Taifa  kutokana  na  majukumu  mengine  ya  Kitaifa  aliyonayo.  Mheshimiwa  Rais  alifurahi  sana  kusikia  mmeandaa  Kongamano  hili  na  naomba  mpokee  shukrani  zake  za  dhati  kwa  kuendelea  kuliombea  Taifa  letu  amani,  umoja,  utulivu  na  maendeleo.  Aidha,  nami  kwa  niaba  ya  Serikali  napenda  kuzipongeza  Kamati  za  Amani  na  Jumuiya  ya  Maridhiano  Tanzania  kwa  kazi  nzuri  mnayoifanya  ambayo  imesaidia  kujenga  maelewano  baina  ya  viongozi  na  waumini  wa  dini  mbalimbali  na  kuhimiza  amani  miongoni  mwa  watanzania.  Serikali  inathamini  sana  mchango  wenu  huo  ambao  umeendelea  kuifanya  nchi  yetu  kuwa  mfano  wa  kuigwa  ndani  na  nje  ya  Bara  la  Afrika  kama  Taifa  la  Amani,  umoja,  utulivu  na  kimbilio  la  walio  wengi.  Naomba  kukiri  kuwa  Mheshimiwa  Rais  aliponipa  jukumu  hili  nilipata  kigugumizi!  Nilijiuliza  nitasema  nini  na  Viongozi  ambao  ndio  walimu  wetu  na  walezi  wa  maadili  katika  jamii.  Ndugu  Viongozi,  Viongozi  wa  dini  mnayo  nafasi  ya  kipekee  na  mchango  mkubwa  katika  kufundisha  na  kulinda  maadili  mema  na  kukemea  mwenendo  mbaya  katika  jamii  yetu.  Naamini  mmechagua  kujadili  suala  la  maadili  kwa  kuwa  ni  dhahiri,  hivi  sasa  Taifa  letu  na  dunia  kwa  ujumla  inapitia  katika  changamoto  nyingi  za  mmomonyoko  mkubwa  wa  maadili  kutokana  na  sababu  mbalimbali  zikiwamo  malezi  dhaifu  na  utandawazi  holela.  Hivyo,  sisi  kwa  upande  wa  Serikali  tungependa  viongozi  wa  dini  mwendelee  kutusaidia  kupaza  sauti  kukabiliana  na  mmomonyoko  wa  maadili.  Naomba  niseme  baadhi  ya  matukio  na  mienendo  isiyofaa  kama  ifuatavyo:  Naomba  sana  radhi  pale  nitakapotumia  lugha  au  maneno  ambayo  hayapendezi  masikioni  penu!  Kwanza,  ni  Ukatili  wa  Kijinsia:  katika  Taifa  letu,  tumeendelea  kushuhudia  matukio  ya  vitendo  vya  ukatili  dhidi  ya  watoto  yakiripotiwa  mara  kwa  mara  sehemu  mbalimbali  za  nchi  yetu.  Takwimu  kutoka  Jeshi  la  Polisi  kwa  mwaka  zinaonesha  kuwa  makosa  yaliyoongoza  kwa  idadi  kubwa  ni  ubakaji  (5,899),  mimba  kwa  wanafunzi  (1,677)  na  ulawiti  (1,114).  Najiuliza  hofu  ya  Mungu  imepotelea  wapi?  Kwa  maoni  yangu  haya  yote  yanatokana  na  mmomonyoko  wa  maadili  katika  familia  na  jamii  yetu  kwa  ujumla.  Ni  lazima  kama  jamii  tutambue  haki  za  msingi  za  mtoto  ikiwepo  haki  ya  kuishi,  kulindwa,  kuendelezwa  na  haki  ya  kutobaguliwa.  Watoto  ni  hazina  muhimu  kwa  Taifa  na  miongoni  mwao  ndipo  tunatarajia  kupata  viongozi  wa  Taifa  letu,  Viongozi  wa  dini  na  wataalam  katika  katika  fani  mbalimbali.  Hatuna  budi  kuwa  na  mifumo  imara  ya  ulinzi  kwa  watoto  wetu  katika  ngazi  ya  familia,  mtaa,  mashuleni,  madrasa,  vyuoni  na  sehemu  nyingine  ili  kulinda  haki  na  ustawi  wa  watoto  wetu.  Kila  mmoja  ana  jukumu  la  kuhakikisha  watoto  wanakua  katika  mazingira  salama  na  katika  maadili  mema.  Imefika  wakati  sasa  tukemee  vitendo  hivi  bila  woga  wala  aibu  na  kuchukua  hatua  na  katika  jambo  hili  tusilindane!  Tuwafichue  wahusika.  Napenda  nitumie  fursa  hii  kukemea  vikali  ukatili  na  unyanyasaji  dhidi  ya  watoto  wa  kike  na  kiume  kote  nchini.  Nawahakikishia  kuwa,  Serikali  itaendelea  kuchukua  hatua  kali  dhidi  ya  wale  wote  wanaojihusisha  na  vitendo  hivi.  Navitaka  vyombo  vyote  vya  dola  kuongeza  nguvu  kupambana  na  ukatili  wa  watoto.  Kadhalika,  ukatili  dhidi  ya  wanawake  nao  umekithiri  na  wote  tunafahamu  ni  kinyume  na  maagizo  ya  Mwenyezi  Mungu  katika  dini  zote,  na  ni  kikwazo  kikubwa  kwa  maendeleo  jumuishi  na  endelevu.  Ukatili  kwa  mama  zetu  katika  nchi  yetu  unachukua  sura  ya  vipigo,  usafirishaji  haramu  wa  binadamu,  ukatili  wa  kingono,  ndoa  za  utotoni,  ukeketaji  na  mauaji.  Sote  hapa  tunasikia  au  kusoma  juu  ya  ukatili  uliopitiliza  kwa  wanawake  kupitia  vyombo  vya  habari  na  mitandao  ya  kijamii  jinsi  wanawake  wanavyonyanyaswa,  kudharauliwa,  kupigwa  na  hata  kuuawa  kinyama.  Kwa  mfano,  matukio  ya  unyanyasaji  dhidi  ya  wanawake  kwa  mwaka  2021  yalikuwa  ni  20,897  na  mwaka  2020  yalikuwa  28,126  na  ninaamini  zipo  kesi  zaidi  ambazo  hazikufika  kwenye  vyombo  vya  dola.  Mkiwa  kama  viongozi  wa  dini,  naamini  ninyi  ni  mashahidi  wazuri  kwa  yanayotokea  katika  jamii  yetu.  Hivyo,  ninawasihi  muendelee  kushirikiana  na  Serikali  kupaza  sauti  zenu  zinazoheshimika  kukemea  vitendo  hivi  viovu  na  pia  kukataza  mila  na  desturi  zote  katili,  zinazodhalilisha  au  kumnyima  mwanamke  haki  zake  za  msingi.  Si  hivyo  tu,  hivi  karibuni  tumeanza  kusikia  baadhi  ya  wanaume  kunyanyaswa  na  wake  zao  hadi  wameanzisha  chama  cha  kuwaunganisha  kupinga  ukatili  na  dhuluma  wanazofanyiwa.  Hili  nalo  halipaswi  kufumbiwa  macho.  Pili,  Mimba  za  Utotoni  na  ongezeko  la  Watoto  wa  Mitaani:  tatizo  la  mimba  za  utotoni  na  Watoto  wa  mitaani  bado  lipo  nchini  na  sababu  kubwa  zinazotajwa  kusababisha  ni  malezi,  utandawazi  na  hali  ya  umaskini  katika  kaya.  Baadhi  ya  wazazi  wameacha  kutimiza  jukumu  lao  muhimu  la  malezi  kwa  watoto  na  vijana  kwa  visingizio  mbalimbali  ikiwemo  kuvurugika  kwa  ndoa  ambapo  watoto  na  vijana  wetu  hulazimika  kulelewa  katika  mazingira  yasiyoridhisha.  Utandawazi  na  hali  ya  umaskini  katika  kaya  nazo  zinatajwa  kuchangia  baadhi  ya  Watoto  kuingia  katika  matendo  maovu  na  makundi  hatarishi  ambapo  matokeo  yake  ni  pamoja  na  kuacha  shule  na  kuwa  Watoto  wa  mitaani,  kufanya  mambo  yasifaa  katika  jamii  na  yasiyompendeza  Mwenyezi  Mungu,  kama  kutumia  madawa  ya  kulevya,  vitendo  vya  wizi,  ujambazi,  kukosa  heshima,  ulevi,  kufanya  vitendo  vya  ngono  hata  juu  ya  makaburi!  ni  mambo  ya  kutisha.  Ni  laana.  Mimi  naamini  kwa  dhati  kuwa  vijana  wetu  wakifundishwa  mila  na  desturi  sahihi  na  kushika  mafundisho  ya  dini,  na  wakawa  na  hofu  ya  Mwenyezi  Mungu,  maovu  mengi  yatapungua.  Hivyo  niwasihi  ninyi  Viongozi  wetu  wa  dini  zote,  Viongozi  wa  Kimila  na  Wazee  tusaidiane  kulea  watoto  na  vijana  wetu  kimaadili  kwani  wao  ndio  warithi  wa  Taifa  letu.  Tukiwaandaa  vyema,  mustakabali  wa  nchi  yetu  na  watu  wake  utakuwa  kwenye  mikono  salama.  Tatu,  ni  Ukahaba:  jambo  hili  limezidi  kuenea,  lakini  tabia  hii  haikubaliki  katika  mila  na  desturi  za  kiafrika  na  katika  dini  zote.  Wazazi  kutowajibika  ipasavyo  katika  malezi  ya  Watoto  wao  ni  moja  ya  sababu  zinazotajwa  kuwa  chanzo  cha  tatizo  hili.  Wengi  wa  hukiri  kuwa  jambo  hilo  walifundishwa  na  ndugu,  jamaa,  marafiki,  wafanyakazi  wa  majumbani  au  wageni  waliokuwa  wakifika  katika  familia  husika.  Tunawaomba  vingozi  wetu  wa  dini  zetu  zote  mtumie  majukwaa  yenu  kutusaidia  kupaza  sauti  kufundisha  waumini  wenu  na  kukemea  vikali  jambo  hili  kwani  ni  kinyume  kabisa  na  utamaduni  wetu  na  madhara  yake  kiuchumi  na  kijamii  ni  makubwa  mno.  Nne,  Biashara  ya  Dawa  za  Kulevya.  Janga  hili  bado  lipo  nchini  na  linaathiri  sana  afya  na  ustawi  wa  watu  wetu,  hasa  vijana  ambao  ndio  nguvu  kazi  muhimu  ya  Taifa.  Wengi  wetu  tumeshuhudia  jinsi  vijana  wengi  walivyopoteza  kabisa  mwelekeo  wa  maisha  na  hata  wengine  wamekufa  kutokana  na  matumizi  ya  dawa  za  kulevya.  Aidha,  tatizo  hili  kwa  kiasi  kikubwa  linaathiri  afya  za  vijana  wetu,  jamii,  uchumi  na  kuhatarisha  ulinzi  na  usalama  wa  nchi  yetu.  Baadhi  ya  vijana  wetu  wamekuwa  zezeta  na  wengine  kujihusisha  na  makundi  ya  kihalifu.  Hivyo,  kupitia  Kongamano  hili,  napenda  nitoe  wito  kwenu  na  Watanzania  wote  kwa  pamoja  kushiriki  katika  mapambano  haya  kwa  kutoa  elimu  kwa  jamii  kujiepusha  na  matumizi  ya  dawa  za  kulevya,  na  pia  kutoa  taarifa  na  kuwafichua  wote  mnaowafahamu  au  kusikia  tetesi  kuwa  wanajishughulisha  na  biashara  hii  haramu.  Tano,  Mmomonyoko  wa  Maadili  sehemu  za  Kazi  hususan  Rushwa  na  Ufisadi.  Vitendo  vya  rushwa  na  ufisadi  wa  mali  ya  Umma  ni  miongoni  mwa  mambo  yanayohatarisha  na  kutishia  uhai,  ustawi,  tunu,  uchumi  na  msingi  wa  maendeleo  ya  nchi.  Inasikitisha  kuona  taasisi  zinazoongoza  kwa  shutuma  za  rushwa  ni  taasisi  ambazo  zinategemewa  na  wananchi  kuwa  mstari  wa  mbele  kutoa  na  kutetea  haki.  Halikadhalika,  wanaojihusisha  na  ufisadi  ni  viongozi  na  watumishi  wa  umma  ambao  ni  waumini  wa  dini  mnazoziongoza  na  hivyo  walitarajiwa  kuwa  waadilifu  na  mfano  wa  kuigwa  katika  jamii.  Viongozi  wa  dini  tusaidieni  huko  makanisani  na  misikitini  kukemea  rushwa,  wizi  na  tamaa  ya  kujilimbikizia  mali  haraka  haraka  kwa  njia  zisizo  halali  kwani  naamini  Mungu  hapendezwi  na  sadaka  inayotokana  na  rushwa,  ufisadi  au  ujambazi.  Ni  vyema  tujikumbushe  kuwa,  jukumu  la  kupambana  na  rushwa  pamoja  na  ufisadi  si  la  Serikali  peke  yake,  bali  ni  letu  sote.  Wakati  Serikali  ikijitahidi  kuimarisha  mifumo  ya  utoaji  huduma  ili  kudhibiti  vitendo  vya  rushwa  na  ufisadi,  nawasihi  sana  viongozi  wetu  wa  dini  kukemea  vitendo  vya  aina  hiyo  na  kuendelea  kuwaelimisha  wananchi  madhara  ya  kutoa  na  kupokea  rushwa  pamoja  na  kushiriki  kuhujumu  mali  za  umma.  Serikali  itaendelea  kuchukua  hatua  kali  za  kisheria  dhidi  ya  mtu  yeyote  atakayejihusisha  na  vitendo  hivi  bila  kujali  cheo  au  nafasi  yake  katika  jamii.  Sita,  Uharibifu  wa  Mazingira  na  Utupaji  Taka  Ovyo  Napenda  nitumie  fursa  hii  kuwasihi  kupitia  majukwaa  yenu  muendelee  kuisaidia  Serikali  katika  kuwaelimisha  waumini  kuhusu  usafi  na  uhifadhi  wa  mazingira.  Hivi  karibuni  nchi  yetu  ilikumbwa  na  uhaba  mkubwa  wa  maji  katika  maeneo  mengi  ambao  kwa  kiasi  kikubwa  ulitokana  na  ukame  uliopelekea  kukauka  kwa  vyanzo  vya  maji  hali  iliyochangiwa  zaidi  na  tabiawatu  kupitia  shughuli  mbalimbali  ambazo  zina  athari  kwa  mazingira  kama  uchomaji  moto  hovyo,  ukataji  miti  kwa  ajili  ya  mbao  na  mkaa,  shughuli  za  kilimo  pamoja  na  utupaji  wa  taka  hovyo  katika  vyanzo  vya  maji  na  taratibu  nyingine  zisizofaa  kama  kutapisha  vyoo  wakati  mvua  zinaponyesha  mijini.  Nitumie  fursa  hii  kuwaomba  viongozi  wa  dini  mtusaidie  kuongeza  msisitizo  kwa  waumini  wetu  kuhusu  kudumisha  usafi  na  uhifadhi  wa  mazingira  na  kuhakikisha  kwamba  vijana  wetu  wanakua  katika  maadili  mema  ya  kupenda  kutunza  mazingira  kwa  faida  ya  sasa  na  kizazi  kijacho.  Ndugu  Viongozi  Serikali  inatambua  na  kuthamini  sana  mchango  wa  Dini  zote  katika  kujenga  maadili  mema  ndani  ya  jamii  zetu.  Serikali  ina  matarajio  makubwa  sana  na  Viongozi  wa  Dini  zote  nchini  katika  kukuza  maadili  mema  kuwa  role  models/mfano  wa  kuigwa  na  kukemea  yale  yasiyo  mema  hususan  kwa:  kufundisha  watoto,  vijana  na  familia  maadili  mema  kwa  kupitia  mawaidha/mahubiri  kwa  maneno  au  vitendo  na  kukemea  yale  yasiyo  mema  pale  yanapotokea;    nguo  zisizositiri  mwili  na  staha  (mgongo  wazi,  fupi,  mtepesho)    Lugha  za  matusi/kihuni    Mila  potofu  kusaidia  waathirika  wa  ukosefu  wa  maadili  kwa  hali  na  mali  na  kutoa  ushauri  nasaha  ili  kuwawezesha  warejee  kwenye  mwenendo  ulio  mwema  katika  jamii;  Kuvisaidia  na  kushirikiana  na  vyombo  vya  ulinzi  na  usalama  kulinda  na  kusimamia  maadili  katika  Taifa  letu;  na  Kuiombea  nchi  yetu  Amani  &  ustawi  wa  Watanzania.  Ndugu  Viongozi  Ninapata  kigugumizi  kidogo  kusema  nanyi  Viongozi  wangu  wa  dini  kuhusu  wajibu  wenu,  maana  kumwambia  mkubwa  wako  madhaifu  yake  si  jambo  rahisi.  Natangulia  kuomba  radhi  kama  nitawakwaza  kwa  hili!  Viongozi  wa  dini  ni  kioo  cha  jamii  hususan  katika  suala  la  maadili.  Kulingana  na  mafundisho  ya  dini  zetu,  viongozi  wa  dini  ni  wawakilishi  wa  Mwenyezi  Mungu  hapa  duniani.  Ninyi  ndio  mnaotufundisha  na  kutuelekeza  kwa  Mungu  kulingana  na  mafundisho  ya  vitabu  vitakatifu  na  matendo  yenu  pia.  Kwa  ajili  hiyo,  jamii  inawatarajia  kuwa  mtakuwa  kielelezo  cha  maadili  mema  na  mfano  wa  kuigwa.  Hii  ndiyo  sababu  inapotokea  kiongozi  wa  dini  amekosea  au  kuenenda  kinyume  na  maadili,  jamii  inapata  shida  sana  kumuelewa.  Hivyo  ninyi  kama  Viongozi  wa  dini  ni  muhimu  kujiepusha  na  migogoro  ndani  ya  Taasisi  zenu.  Sisi  viongozi  wa  Serikali  tunasikitika  kupokea  taarifa  za  migogoro  inayotokea  ndani  ya  taasisi  za  dini.  Baadhi  yenu  mmekuwa  mkikimbilia  Serikalini  na  Mahakamani  kushitakiana  kwa  migogoro  ambayo  mngeweza  kuzungumza  na  kuitatua  wenyewe.  Kiini  cha  migogoro  hii  ukiangalia  kwa  karibu  ni  uchu  wa  madaraka,  ubinafsi,  uchu  wa  fedha,  matumizi  mabaya  ya  mali  za  taasisi  za  dini  na  ukiukwaji  wa  katiba  za  taasisi  zenu  za  dini.  Kwakweli  jambo  hii  linaleta  taswira  mbaya  kwenu  viongozi  wa  dini  na  taasisi  mnazoziongoza.  Jamii  inashindwa  kuwaelewa  kwani  kama  viongozi  wetu  mnadhamana  ya  kutulea  kimaadili  na  kutuonesha  njia  iliyo  sahihi.  Napenda  kwa  unyenyekevu  kabisa  nitumie  fursa  hii  kuwasihi  sana  viongozi  wangu  wa  dini  zote  kuepuka  migogoro,  lakini  pindi  inapotokea  basi  tuhakikishe  tunaisuluhisha  mapema  kwa  kuzingatia  sheria,  miongozo  na  taratibu  zinazokubalika.  Ninaamini  ninyi  mkizingatia  maadili  mema  itakuwa  rahisi  kwenu  kufundisha,  kukaripia  na  kuionya  jamii  bila  kunyooshewa  vidole.  Serikali  kwa  upande  wake  itaendelea  kutoa  ushirikiano  kwa  taasisi  na  madhehebu  yote  ya  dini  nchini.  Ndugu  Viongozi,  Kabla  sijahitimisha  hotuba  yangu,  ni  vema  nisemee  kidogo  baadhi  ya  changamoto  mlizozieleza.  Kuhusu  hili  la  baadhi  ya  Wakuu  wa  Mikoa  na  Wilaya  kutotoa  ushirikiano  wa  kutosha  kwa  Kamati  za  Amani  na  Jumuiya  za  Maridhiano  Tanzania,  napenda  nichukue  fursa  hii  kuwakumbusha  tena  Wakuu  wa  Mikoa  na  Wakuu  wa  Wilaya  wote  kuhakikisha  wanatoa  ushirikiano  wa  kutosha  kwa  kamati  hii.  Waheshimiwa  Viongozi  wangu  wa  dini  pale  mtakapokuwa  hampewi  ushirikiano  bila  maelekezo  yaliyonyooka,  basi  milango  iko  wazi  tujulisheni  ili  tukwamue.  Aidha,  kuhusu  suala  la  kupatiwa  Ofisi  na  vitendea  kazi  naomba  niseme  tu  kwamba  Serikali  itashauriana  na  Wadau  mbalimbali  kuona  namna  bora  ya  kutatua  changamoto  hiyo.  Waziri  wa  Mambo  ya  Ndani  ya  Nchi  ulifanyie  kazi.  Mwisho  kabisa  napenda  kuwasihi  viongozi  wetu  wa  dini  kuendelea  kuliombea  Taifa  na  sisi  viongozi  na  watumishi  wa  Serikali  tunaohudumu  hivi  sasa  na  mfanye  hivyo  bila  kuchoka  ili  tuweze  kutekeleza  mipango  ya  maendeleo  ya  nchi  na  watu  wake  tuliyojiwekea.  Niwaombe  muendelee  kutumia  nafasi  zenu  kufundisha,  kuonya  na  kushauri  pale  inapobidi  kwa  maslahi  ya  kustawisha  Taifa  letu.  Asanteni  sana  kwa  fursa  hii  nzuri  (ukiondoa  mwaliko  wa  Sheikh  Alhad  kuongeza  mwanachama  wa  wake  wenza)!!  Asanteni  kwa  kumtia  moyo  Rais  na  kumwombea  Baada  ya  kusema  haya,  kwa  niaba  ya  Mheshimiwa  Rais  wa  Jamhuri  ya  Muungano  wa  Tanzania  nawatakia  Kongamano  lenye  mafanikio  na  tunaomba  mtupatie  mapendekezo  yatakayo  tokana  na  majadiliano  yetu  na  sasa  nafurahi  kutamka  kuwa  Kongamano  la  Viongozi  wa  Dini  wa  Kamati  za  Amani  na  Jumuiya  ya  Maridhiano  Tanzania  kuhusu  Maadili  limefunguliwa  rasmi.  Asanteni  sana  kwa  kunisikiliza!!