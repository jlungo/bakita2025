 HOTUBA  YA  RAIS  WA  ZANZIBAR  NA  MWENYEKITI  WA  BARAZA  LA  MAPINDUZI  MHESHIMIWA  DK.  ALI  MOHAMED  SHEIN  KATIKA  UZINDUZI  WA  BARAZA  LA  TISA  LA  WAWAKILISHI,  TAREHE  5  APRILI,  2016  Mheshimiwa  Spika  wa  Baraza  la  Wawakilishi  la  Zanzibar,  Mheshimiwa  Jaji  Mkuu  wa  Zanzibar,  Waheshimiwa  Wajumbe  wa  Baraza  la  Wawakilishi,  Waheshimiwa  Mabalozi  Wadogo  mliopo,  Zanzibar,  Wawakilishi  wa  Mashirika  mbali  mbali  ya  Kimataifa  mliopo,  Waheshimiwa  Viongozi  wa  Vyama  vya  Siasa,  Ndugu  Wageni  Waalikwa,  Mabibi  na  Mabwana,  Assalamu  Aleikum,  UTANGULIZI:  Naanza  kwa  kumshukuru  Mwenyezi  Mungu;  Mtukufu,  Muumba  wa  Ulimwengu  na  vyote  vilivyomo,  kwa  kuturuzuku  neema  ya  uhai,  afya  na  uwezo  wa  kukutana  leo  hii  tarehe  5  Aprili,  2016,  katika  tukio  hili  muhimu  kwa  mustakbali  wa  nchi  yetu  na  maendeleo  ya  wananchi  wake.  Tunawaombea  dua  wenzetu  waliotangulia  mbele  ya  haki,  Mwenyezi  Mungu  awasamehe  makosa  yao  na  awape  malazi  mema  peponi.  Kadhalika,  kwa  wale  wenzetu  waliopata  mtihani  wa  maradhi  mbali  mbali,  tunamuomba  Mola  wetu  awape  uzima,  ili  waendelee  kushirikiana  nasi  katika  shughuli  za  ujenzi  wa  Taifa  letu.  Mheshimiwa  Spika,  Tumekutana  katika  shughuli  hii  muhimu  ya  kulizindua  Baraza  la  Wawakilishi  la  Tisa,  tangu  lilipoanzishwa  miaka  36  iliyopita  ikiwa  ni  hatua  muhimu  ya  kukuza  demokrasia,  uwakilishi  wa  wananchi  na  kuimarisha  utawala  bora  nchini.  Tunamuomba  Mola  wetu  atupe  uwezo  na  hekima,  ili  tuweze  kutumia  busara  na  maarifa  katika  kutekeleza  majukumu  yetu  ya  kikatiba  na  kisheria  kwa  ajili  mafanikio  ya  wananchi  wa  Zanzibar,  kwa  kuzingatia  mamlaka  kilichopewa  chombo  hiki  muhimu,  katika  Sura  ya  Tano  ya  Katiba  ya  Zanzibar  ya  mwaka  1984,  pamoja  na  kanuni  nyengine  zinazoongoza  Baraza  hili.  Baada  ya  kumshukuru  Mola  wetu  Subhana  Wataala  na  kulitakia  baraka  Baraza  letu  la  Tisa  la  Wawakilishi  tunalolizindua  leo,  napenda  niitumie  fursa  hii  ili  nimpongeze  kwa  dhati  Mheshimiwa  Zubeir  Ali  Maulid  kwa  kuchaguliwa  kuwa  Spika  wa  Baraza  la  Wawakilishi  la  Zanzibar.  Kuchaguliwa  kwako  kwa  kura  nyingi  kuongoza  mhimili  huu  wa  dola,  ni  kielelezo  cha  imani  waliyonayo  waheshimiwa  wajumbe  kwako  kutokana  na  hekima,  busara,  uadilifu,  taaluma  na  uzoefu  wako.  Hapana  shaka  wala  khofu  kuwa  waheshimiwa  wawakilishi  watashirikiana  nawe  katika  kuyatekeleza  majukumu  yako  na  kuleta  ufanisi  katika  utendaji  wa  Baraza  hili  Tukufu.  Kadhalika,  natoa  shukurani  kwa  Waheshimiwa  Wajumbe  wa  Baraza  hili  la  Wawakilishi,  kwa  kuamua  kwa  dhati  kugombea  nafasi  ya  ujumbe  wa  Baraza  la  Wawakilishi  kwa  lengo  la  kuja  kuwatumikia  wananchi  wa  Zanzibar.  Aidha,  nakupongezeni  kwa  kuchaguliwa  na  wananchi  huku  mkielewa  kuwa  ushindi  huo  una  maana  ya  kuchukua  dhamana  ya  kuwatumikia  wananchi  tunaowawakilisha  na  Wazanzibari  wote.  Wananchi  waliokuchagueni  wana  imani  na  mategemeo  makubwa  kwenu  katika  kushirikiana  nao  kwenye  suala  zima  la  kuwaletea  maendeleo.  Mwenyezi  Mungu  akuwezesheni  kuyakidhi  matarajio  hayo  ya  wananchi  wetu.  Naamini  kwa  dhati  ya  moyo  wangu  kwamba  mtafanya  kazi  zenu  kwa  kushirikiana  na  kwa  kuzingatia  matakwa  ya  Katiba  ya  Zanzibar  ya  mwaka  1984  na  kanuni  za  Baraza  la  Wawakilishi.  Mheshimiwa  Spika,  Kwa  mara  nyengine,  natoa  shukurani  zangu  za  dhati  kwa  wananchi  wote  wa  Zanzibar  kwa  kupiga  kura  kwa  amani  katika  uchaguzi  wa  marudio  hapo  tarehe  20  Machi,  2016  na  kukichagua  Chama  cha  Mapinduzi  na  wagombea  wake  wote  na  tukashinda  kwa  kishindo.  Wananchi  waliitumia  vyema  haki  yao  ya  kidemokrasia  ya  kuwachagua  viongozi  wao  na  hasa  nyinyi  Waheshimiwa  Wawakilishi  mnaounda  Baraza  la  Tisa  la  Wawakilishi.  Nakupongezeni  sana  kwa  kuchaguliwa  kwenu.  Kwa  mara  nyengine,  natoa  shukurani  zangu  za  dhati  kwa  Chama  changu,  Chama  cha  Mapinduzi,  kwa  kuniamini  na  kuniteua,  kukiwakilisha  katika  kuwaomba  ridhaa  wananchi  wa  Zanzibar  ya  kunichagua  niwe  Rais  wa  Zanzibar,  katika  uchaguzi  wa  tarehe  20  Machi,  2016.  Natoa  shukurani  kwa  CCM,  Viongozi,  Wanachama,  Wapenzi  wa  CCM  wa  ngazi  mbali  mbali  na  wananchi  kwa  kuniunga  mkono  na  kukiwezesha  chama  chetu  kupata  ushindi  wa  asilimia  91.4.  Matokeo  haya  yamekiwezesha  chama  chetu  kupata  mamlaka  ya  kuunda  tena  Serikali,  kwa  mujibu  wa  Katiba  ya  Zanzibar  ya  Hatua  hiyo,  itatupa  fursa  ya  kuitekeleza  Ilani  ya  Uchaguzi  ya  CCM  ya  mwaka  2015/2020  pamoja  na  sera  na  mipango  mengine  ya  maendeleo  ambayo  tulianza  kuitekeleza  katika  kipindi  cha  kwanza  cha  Serikali  ya  Mapinduzi  ya  Zanzibar,  Awamu  ya  Saba.  Kadhalika,  natoa  shukurani  kwa  viongozi  wa  vyama  vyote  vya  siasa  vilivyoshiriki  katika  uchaguzi  na  kuheshimu  uamuzi  wa  wananchi  wa  kuwachagua  viongozi  wao  katika  uchaguzi  uliokuwa  huru  na  haki.  Aidha,  shukurani  zangu  maalum  nazitoa  kwa  vyombo  vyote  vya  ulinzi  na  usalama  vya  Jamhuri  ya  Muungano  wa  Tanzania  na  vya  Serikali  ya  Mapinduzi  ya  Zanzibar  kwa  kusimamia  ulinzi  wa  nchi  yetu  katika  kipindi  chote  cha  kabla  ya  uchaguzi,  wakati  wa  uchaguzi  hadi  hivi  leo.  Vile  vile,  naipongeza  Tume  ya  Uchaguzi  ya  Zanzibar  (ZEC);  kwa  kutekeleza  vyema  majukumu  yake  ya  kisheria  na  kikatiba,  hali  ambayo  iliwawezesha  wananchi  kupata  haki  yao  ya  kupiga  kura  kwa  amani,  salama  na  utulivu  mkubwa.  Mheshimiwa  Spika,  Kwa  sasa,  uchaguzi  umekwisha  na  wananchi  wamekipa  tena  Chama  cha  Mapinduzi  ridhaa  ya  kuiongoza  Zanzibar.  Nasaha  zangu  kwenu,  Waheshimiwa  Wawakilishi  na  wananchi  wote,  ni  kuwa  tuendeleze  umoja  wetu  na  mshikamano  kwa  maslahi  ya  wananchi  wote  bila  ya  ubaguzi  wa  aina  yoyote  kwani  sote  ni  wamoja  na  uchaguzi  usiwe  chanzo  cha  kuhasimiana  na  kukwamisha  malengo  yetu  ya  kuongeza  kasi  ya  maendeleo  nchini.  KAZI  ILIYO  MBELE  YETU  Mheshimiwa  Spika,  Serikali  ya  Mapinduzi  ya  Zanzibar,  Awamu  ya  Saba,  katika  kipindi  chake  cha  pili  itaweka  vipaumbele  kwa  sekta  mbali  mbali  kwa  kuzingatia  Ilani  ya  Uchaguzi  Mkuu  ya  CCM  ya  mwaka  2015  –  2020  pamoja  na  ahadi  nilizozitoa  kwa  wananchi,  wakati  nikiomba  ridhaa  ya  kunichagua  pamoja  na  wagombea  wenzangu  wa  Chama  cha  Mapinduzi  katika  Uchaguzi  Mkuu  uliomalizika.  Tuna  kila  sababu  ya  kushirikiana  katika  kutekeleza  majukumu  yetu,  jambo  ambalo  ni  muhimu  katika  kuimarisha  huduma  za  jamii,  amani,  umoja  na  mshikamano  baina  yetu,  pamoja  na  kutekeleza  wajibu  wetu  wa  kudumisha  na  kuendeleza  shabaha  ya  Mapinduzi  Matukufu  ya  Zanzibar  ya  tarehe  12  Januari,  1964.  Katika  kuelezea  kazi  iliyo  mbele  yetu,  nitaeleza  kwa  ufupi  tu  pale  ambapo  itakuwa  lazima  kuyaeleza  mambo  tuliyoyafanya  na  tukapata  mafanikio  makubwa  katika  kipindi  cha  miaka  mitano  iliyopita;  kwani  mambo  hayo  nilikwishayaeleza  kwa  kina  katika  hotuba  yangu  niliyoiwasilisha  wakati  nilipolivunja  Baraza  la  Nane  la  Wawakilishi  tarehe  26  Juni,  2015.  UCHUMI  Mheshimiwa  Spika,  Ukuzaji  wa  uchumi  ni  wajibu  wa  msingi  wa  Serikali  ili  iweze  kuimarisha  utoaji  wa  huduma  kwa  wananchi  na  kuwaletea  maendeleo.  Ninashukuru  kuona  kwamba,  tunaanza  Kipindi  cha  Pili,  cha  Awamu  hii  ya  Saba  ya  Serikali  ya  Mapinduzi  ya  Zanzibar  (2015–2020),  tukiwa  tumepiga  hatua  kubwa  katika  kujenga  misingi  imara  ya  kuimarisha  uchumi  wetu.  Katika  kipindi  cha  miaka  mitano  ya  kwanza,  kasi  ya  ukuaji  wa  uchumi  ilikua  ni  ya  kuridhisha,  ambapo  katika  mwaka  2015  uchumi  wetu  ulikua  kwa  asilimia  6.6.  Kasi  hii  ya  ukuaji  Pato  la  Taifa  imechangiwa  zaidi  na  kuimarika  kwa  sekta  ya  huduma,  sekta  ya  viwanda,  kuongezeka  kwa  idadi  ya  watalii  walioingia  nchini  pamoja  na  kuendelea  kuwepo  kwa  hali  ya  amani  na  utulivu.  Pato  la  Taifa  liliweza  kuongezeka  kutoka  TZS  bilioni  1,050.8  mwaka  2010  kufikia  TZS  bilioni  2,133.5  mwaka  2014,  sawa  na  ongezeko  la  asilimia  103.  Aidha,  Pato  la  Mtu  binafsi  liliongezeka  kutoka  TZS  856,000  sawa  na  Dola  za  Kimarekani  613  mwaka  2010  hadi  kufikia  TZS  milioni  1.552  sawa  na  Dola  za  Kimarekani  939  mwaka  2014.  Kasi  ya  mfumko  wa  bei  imeendelea  kushuka  kutoka  asilimia  6.1  mwaka  2010  kufikia  asilimia  5.6  mwaka  2014  na  asilimia  mwaka  2015.  Katika  kipindi  chote  hicho,  kasi  ya  mfumko  wa  bei  iliendelea  kudhibitiwa  na  kuwa  katika  wastani  wa  tarakimu  moja.  Lengo  la  Serikali  ninayoiongoza,  ni  kuhakikisha  kuwa  kasi  ya  ukuaji  wa  uchumi  inafikia  asilimia  8-10  katika  miaka  mitano  ijayo.  Shabaha  yetu  tufikie  kiwango  cha  uchumi  wa  nchi  zenye  kipato  cha  kati,  kama  ilivyoelekezwa  na  kusisitizwa  katika  Ilani  ya  Uchaguzi  Mkuu  ya  CCM  ya  mwaka  2015-2020,  Dira  ya  Maendeleo  2020  pamoja  na  mipango  mingine  ya  maendeleo.  Tutahakikisha  kwamba  tunaimarisha  ustawi  wa  wananchi  kwa  kuongeza  zaidi  Pato  la  Mtu  binafsi  kutoka  kiwango  tulichokifikia  hivi  sasa,  cha  wastani  wa  TZS  milioni  1.552  sawa  na  Dola  za  Kimarekani  939  hadi  kufikia  kiwango  cha  Pato  la  Mtu  binafsi  kwa  nchi  zenye  kipato  cha  kati  ambacho  kinaanzia  Dola  za  kimarekani  1,046.  Katika  kipindi  cha  mwaka  2010/2011  hadi  mwaka  2014/2015,  tumeweza  kwa  kiasi  kikubwa  kuongeza  ukusanyaji  wa  mapato  kutoka  TZS  bilioni  181.4  hadi  TZS  bilioni  362.8,  sawa  na  ukuaji  wa  asilimia  100  kwa  kipindi  hicho.  Haya  ni  mafanikio  makubwa  na  napenda  kutumia  fursa  hii  kuipongeza  Mamlaka  ya  Mapato  Tanzania  (TRA)  na  Bodi  ya  Mapato  Zanzibar  (ZRB)  kwa  juhudi  kubwa  walizochukua  za  kuimarisha  ukusanyaji  wa  Mapato.  Dhamira  ya  Serikali  katika  kipindi  hiki  cha  pili,  cha  Awamu  ya  Saba  ni  kuongeza  ukusanyaji  wa  mapato  ya  ndani  kutoka  TZS  bilioni  362.8  mwaka  /2015  hadi  kufikia  TZS  bilioni  800  ifikapo  mwaka  2020/2021.  Waheshimiwa  Wajumbe  tuna  wajibu  na  kazi  kubwa  ya  kufanya  ili  tuweze  kuyafikia  malengo  hayo  na  Zanzibar  iweze  kwenda  sambamba  na  kasi  ya  ukuaji  wa  uchumi  wa  nchi  nyingi  zinazoendelea.  Mheshimiwa  Spika,  Licha  ya  mafanikio  makubwa  tuliyoyapata  katika  ukusanyaji  wa  Mapato,  imani  yangu  ni  kuwa  bado  tunaweza  kuongeza  ukusanyaji  wa  mapato  kwa  kiasi  na  kwa  kasi  kubwa  zaidi.  Matumaini  yangu  ni  kuwa  katika  kipindi  cha  pili,  watendaji  wa  Taasisi  zetu  muhimu  za  kukusanya  mapato  hasa  Bodi  ya  Mapato  ya  Zanzibar  (ZRB),  Mamlaka  ya  Mapato  Tanzania  (TRA),  Taasisi  zilizoko  bandarini,  viwanja  vya  ndege  na  Wizara  zenye  vyanzo  vya  mapato  wataongeza  kasi  katika  kusimamia  majukumu  yao,  wakitambua  kuwa  Serikali  itakuwa  inafuatilia  utendaji  wao  kwa  karibu  na  kwa  umakini  zaidi.  Ufanisi  katika  mambo  hayo  ndio  utakaotuwezesha  kuyafikia  malengo  tuliyojiwekea  katika  Dira  ya  Maendeleo  ya  mwaka  2020.  Hatua  hii  itakuwa  muhimu  katika  kupunguza  utegemezi  wa  wahisani  hatua  kwa  hatua  ili  baadae  tuweze  kujitegemea  katika  kupanga  na  kutekeleza  mipango  yetu  ya  maendeleo  katika  miaka  ijayo.  Tutafanya  kila  tuwezalo  liliomo  kwenye  uwezo  wetu  ili  tufanikiwe.  Tumeamua  kubana  matumizi  kwa  kuyaondoa  na  kutoyafanya  mambo  ambayo  si  ya  lazima.  Katika  kipindi  hiki,  tutajitahidi  kupanga  vipaumbele  vichache  vinavyotekelezeka  kwenye  wizara  zetu,  kwa  kutumia  uwezo  tulio  nao  na  mapato  yetu.  Tunataka  tuanze  kujitegemea  na  hilo  ni  lazima  tuliweze.  Nataka  Mawaziri  na  Makatibu  Wakuu  washirikiane  katika  kulifanikisha  jambo  hili.  Tutaendelea  kupokea  misaada  kutoka  kwa  wahisani  wetu  pale  tutakapopewa  na  tutashirikiana  nao  kwa  ajili  ya  maendeleo  yetu.  Mheshimiwa  Spika,  Mipango  yote  ya  nchi  yetu,  inasimamiwa  na  kuratibiwa  na  Tume  ya  Mipango  ya  Zanzibar.  Katika  mwaka  2015,  Serikali  kupitia  Tume  ya  Mipango  imeratibu  mapitio  ya  Mkakati  wa  Kukuza  Uchumi  na  Kupunguza  Umasikini  (MKUZA  II)  unaomaliza  muda  wake  mwezi  wa  Juni  2016.  Kazi  hii  inafanywa  kwa  kuwashirikisha  wahusika  mbali  mbali  kuhakikisha  kuwa  mpango  wa  muda  wa  kati  ujao,  unakuwa  wenye  ufanisi  zaidi.  Serikali  itaanza  kutumia  rasmi  mkakati  huo  mpya,  kuanzia  bajeti  ya  mwaka  2016/17.  Mkakati  huo  utaendeleza  mageuzi  ya  kiuchumi  na  kijamii  ili  kutuwezesha  tufikie  uchumi  wa  kipato  cha  kati  ifikapo  mwaka  2020.  Katika  kipindi  hiki  hadi  mwaka  2020,  mkakati  utajikita  katika  kuimarisha  uchumi  endelevu  kwa  kukuza  uzalishaji  kwenye  sekta  ya  kilimo,  utalii  na  viwanda  vidogo  vidogo.  Vile  vile,  mkakati  huo  utaimarisha  rasilimali  watu,  ubora  wa  huduma  za  jamii  ikiwemo  elimu,  afya,  mazingira  endelevu  na  misingi  imara  ya  utawala  bora.  MIRADI  YA  MASHIRIKIANO  BAINA  YA  SEKTA  YA  UMMA  NA  SEKTA  BINAFSI  (PPP)  Mheshimiwa  Spika,  Serikali  inatambua  umuhimu  wa  kuishirikisha  Sekta  Binafsi  katika  kuleta  na  kusimamia  maendeleo  ya  kijamii  na  kiuchumi.  Miradi  ya  PPP,  itaongeza  ajira,  uimarishaji  wa  huduma  na  ukuaji  wa  uchumi.  Kadhalika,  hii  ni  njia  bora  ya  kukabiliana  na  changamoto  ya  upatikanaji  wa  fedha  za  kuendeshea  miradi.  Ili  kuleta  ufanisi  kwa  miradi  ya  PPP,  Serikali  imefuta  Sheria  Namba  1  ya  mwaka  1999  ya  Miradi  ya  Maridhiano  na  imetunga  Sheria  mpya  ya  PPP;  Namba  8  ya  mwaka  2015.  Katika  kipindi  cha  miaka  mitano  ijayo,  Serikali  itatekeleza  Miradi  ya  PPP,  baada  ya  kuifanyia  Upembuzi  Yakinifu  miradi  10  ya  awali  ikiwemo  Ujenzi  wa  Kituo  cha  daladala  Kijangwani,  Mradi  wa  Uendelezaji  wa  Soko  la  Mwanakwerekwe,  Mkokotoni,  Kinyasini,  Soko  la  Mombasa  kwa  Unguja  na  Kengeja  kwa  Pemba.  Miradi  mengine  ni  Kituo  cha  Mikutano  cha  SUZA,  Mradi  wa  Ujenzi  wa  Nyumba  katika  Mji  Mkongwe  pamoja  na  Mradi  wa  Hifadhi  ya  Mji  wa  Ng’ambo.  Kadhalika,  miradi  mengine  itakayotekelezwa  ni  Kuendeleza  Vivutio  vya  Utalii  katika  eneo  la  Bandari  ya  Malindi,  Uanzishwaji  wa  Kituo  cha  Usarifu  wa  Mazao,  Kuanzishwa  kwa  Viwanda  vya  Usarifu  wa  Mazao  ya  Baharini,  Kuendeleza  Viwanja  vya  Ndege  pamoja  na  Ujenzi  wa  viwanja  vya  michezo  ya  aina  mbali  mbali.  Ninaihimiza  na  ninaishajiisha  Sekta  Binafsi  ijiandae  kutumia  fursa  hizo  kikamilifu.  MATOKEO  KWA  USTAWI  (RESULTS  FOR  PROSPERITY-R4P)  Mheshimiwa  Spika,  Katika  utekelezaji  wa  Mpango  wa  Matokeo  kwa  Ustawi,  mnamo  mwaka  ,  Serikali  iliandaa  programu  maalum  za  utekelezaji  wa  shughuli  mbali  mbali  kupitia  utaratibu  wa  Maabara  katika  Sekta  ya  utalii,  Uimarishaji  wa  biashara  na  Upatikanaji  wa  rasilimali  fedha.  Utekelezaji  wa  programu  hizi  umefikia  hatua  ya  Kukamilika  kwa  Sera  na  Sheria  ya  Mashirikiano  baina  ya  Sekta  ya  Umma  na  Sekta  Binafsi,  Kuandaliwa  kwa  Rasimu  ya  Mkakati  wa  Mawasiliano  ya  Utalii,  Kuanzishwa  kwa  mchakato  wa  Mfumo  wa  Kisasa  wa  Upatikanaji  wa  Soko  kwa  kutumia  Mtandao  unaotegemewa  kuwa  na  lugha  5  za  Kimataifa,  pamoja  na  Kukamilika  na  Kuidhinishwa  kwa  Mpango  Mkuu  wa  Matumizi  ya  Ardhi.  Hatua  nyengine  ni  kuandaliwa  kwa  Rasimu  ya  Awali  ya  Mapendekezo  ya  Sera  ya  Maendeleo  ya  Wajasiriamali,  kutayarishwa  kwa  Rasimu  ya  Mapitio  ya  Sheria  ya  Uwekezaji  ambayo  inaendelea  kufanyiwa  kazi  pamoja  na  kuanza  kwa  matayarisho  ya  ununuzi  wa  Mashine  za  Kisasa  za  Kutolea  Risiti  (EFD)  kwa  lengo  la  uimarishaji  wa  ukusanyaji  wa  mapato.  Kwa  sasa,  Serikali  imo  katika  matayarisho  ya  Maabara  ya  elimu  na  afya  zinazotarajiwa  kufanyika  mwaka  huu.  Serikali  imejiandaa  vya  kutosha  katika  kutekeleza  programu  zitakazoibuliwa  na  matokeo  yatakayoafikiwa  na  wataalamu  katika  maabara,  kwa  sekta  nyenginezo,  katika  kipindi  chote  cha  miaka  mitano  ijayo.  Programu  hizo  zitaleta  msukumo  na  kuongeza  ufanisi  katika  juhudi  zetu  za  kukuza  uchumi,  ajira  na  kupunguza  umasikini.  UWEKEZAJI  VITEGA  UCHUMI  Mheshimiwa  Spika,  Katika  kuendeleza  juhudi  za  kukuza  uchumi,  Serikali  ya  Mapinduzi  ya  Zanzibar,  kupitia  Mamlaka  ya  Ukuzaji  Vitega  Uchumi  Zanzibar  (ZIPA),  imeweza  kuitangaza  Zanzibar  kama  kituo  muhimu  kwa  wawekezaji,  ndani  na  nje  ya  nchi.  Zanzibar  imeweza  kuwavutia  wawekezaji  katika  miradi  mbali  mbali  ya  gharama  kubwa  kutokana  na  fursa  za  uwekezaji  zilizopo,  mazingira  mazuri  kwa  wawekezaji  na  biashara,  pamoja  na  kuimarika  kwa  utawala  bora  nchini.  Mheshimiwa  Spika,  Katika  kuendeleza  juhudi  za  kuvutia  uwekezaji  katika  Maeneo  Huru  ya  Uchumi  ya  Fumba,  Serikali  imefunga  mkataba  na  Bakhresa  Group  of  Companies  ili  kujenga  miundo  mbinu  katika  eneo  ambalo  Mpango  Mkuu  wa  Uwekezaji  umeshaidhinishwa  katika  kipindi  hiki  cha  miaka  5.  Jumla  ya  kilomita  13  za  barabara  kuu  zimeanza  kujengwa  ambazo  zitagharimu  jumla  ya  TZS.  bilioni  15.6  na  barabara  ndogo  zenye  urefu  wa  kiasi  cha  kilomita  20  zitajengwa  kwa  kiwango  cha  lami  zitakazogharimu  TZS.  bilioni  20.  Jumla  ya  miradi  mikubwa  mitano     itajengwa  kwenye  eneo  hilo,  katika  kipindi  hiki.  Miradi  hiyo  ni  ujenzi  wa  Miji  ya  Kisasa  wa  Kibiashara  “Fumba  Satellite  City”  katika  eneo  la  Fumba,  ujenzi  wa  Mji  wa  kisasa  wa  Makaazi  “Fumba  Town  Development”  katika  eneo  la  Nyamanzi,  ujenzi  wa  Mji  wa  kisasa  wa  Nyumba  za  Biashara  na  Makaazi  pamoja  na  ujenzi  wa  Maeneo  ya  Kupumzikia  Watu  “Fumba  Uptown  Living”  katika  eneo  la  Fumba.  Vile  vile,  eneo  lenye  ukubwa  wa  hekta  102  limetengwa  huko  Fumba,  kwa  ajili  ya  ujenzi  wa  viwanda  ambapo  viwanda  viwili  vya  ujenzi  wa  nyumba  katika  vijiji  vya  Kororo  na  Nyamanzi  tayari  vimeshajengwa.  Aidha,  mtambo  wa  lami  umeshafungwa  katika  eneo  la  Kororo  na  kiwanda  cha  maziwa  kimeshaanza  kazi.  Katika  uimarishaji  wa  eneo  hili,  vile  vile,  kitajengwa  Kituo  cha  Mikutano  cha  Kimataifa  na  eneo  maalum  la  kiuchumi  pamoja  na  Gati  ya  mizigo  na  abiria.  Vile  vile,  Kampuni  ya  S.S.  Bakhresa  “Group  of  Companies”  tayari  imepata  ruhusa  na  inaendelea  na  hatua  mbali  mbali  za  uwekezaji  mkubwa  katika  maeneo  ya  Mtoni  Marine  -  Maruhubi.  Mradi  huo  unajumuisha  ujenzi  wa  Hoteli  kubwa  ya  nyota  tano;  Maeneo  ya  michezo  ya  maji  (Water  Park);  “Marina”  na  kujenga  Kisiwa  chenye  nyumba  za  watu  wenye  kipato  cha  juu  (Chapwani  Paradise  Island)  Kusini  mwa  Kisiwa  cha  Chapwani.  Mheshimiwa  Spika,  Kwa  upande  wa  Mkoa  wa  Kaskazini  Unguja,  Mradi  wa  ujenzi  wa  mji  wa  kisasa  wa  kibiashara  pamoja  na  hoteli  kubwa  ya  nyota  tano  umekwishaanza  kutekelezwa  huko  Matemwe  na  unatarajiwa  kugharimu  jumla  ya  Dola  za  Marekani  milioni  800.  Kampuni  ya  “Pennyroyal  ya  Gibralter”  ndiyo  inayotekeleza  mradi  huo.  Aidha,  mnamo  mwezi  wa  Novemba  2015,  Serikali  ilifunga  Mkataba  na  Kampuni  ya  “Quality  Group  Limited”  ambayo  itaanzisha  mradi  mkubwa  wa  kuendeleza  Hoteli  ya  Bwawani  na  maeneo  yaliyoizunguka.  Mradi  huo  utawekeza  mtaji  wa  Dola  za  Marekani  kiasi  cha  Milioni  200  na  utahusisha  kulifanyia  matengenezo  makubwa  jengo  la  Hoteli  ya  Bwawani  na  kuwezesha  upatikanaji  wa  huduma  za  hoteli  za  nyota  tano.  Jengo  hili  la  hoteli  litaimarishwa  ili  kuhifadhi  kielelezo  cha  mafanikio  cha  Mapinduzi  Matukufu  ya  Zanzibar  ya  1964.  Majengo  ya  biashara  ya  ghorofa  na  maduka  makubwa  ya  kisasa  (Shopping  malls)  yatajengwa  pamoja  na  Kituo  cha  Mikutano  ya  Kimataifa,  Maeneo  ya  Michezo  na  Soko  la  Bidhaa  zinazozalishwa  Zanzibar.  Ni  matumaini  yangu  kwamba  Wajumbe  wa  Baraza  hili,  mtashirikiana  na  Serikali  katika  kuhakikisha  mipango  hii  muhimu  ya  uwekezaji  inatekelezwa  ipasavyo  na  malengo  ya  Zanzibar  ya  kuwa  na  uchumi  wa  kati  yanafikiwa  kwa  manufaa  ya  nchi  yetu  na  watu  wake.  Mheshimiwa  Spika,  Katika  kipindi  cha  miaka  mitano  ijayo,  Serikali  kupitia  Mfuko  wa  Hifadhi  ya  Jamii  Zanzibar  (ZSSF)  itaendelea  na  ujenzi  wa  nyumba  za  kisasa  uliokwishaanza  katika  eneo  la  Mbweni  -  Unguja,  ambao  unajumuisha  majengo  18  ya  ghorofa  7  kila  moja.  Majengo  hayo  yatakapomalizika  yatakuwa  na  jumla  ya  vyumba  252.  Ujenzi  huu  unatarajiwa  kukamilika  katika  kipindi  cha  miaka  mitatu.  Vile  vile,  kwa  kushirikiana  na  Umoja  wa  Watu  Wenye  Ulemavu  Zanzibar  (UWZ),  ZSSF  itajenga  nyumba  128  za  gharama  nafuu  katika  eneo  linalomilikiwa  na  umoja  huo  wa  UWZ  lilioko  Mombasa  -  Zanzibar.  Zaidi  ya  hayo,  Mfuko  wa  Hifadhi  ya  Jamii  (ZSSF),  italifanyia  matengenezo  makubwa  jengo  la  ‘CHAWAL’  tunaloliita  “Jumba  la  Treni”  liliopo  Darajani.  Ujenzi  huu  unategemewa  kuanza  hivi  karibuni.  Aidha,  Serikali  inaandaa  mpango  na  inaendelea  na  mazungumzo  na  wawekezaji  mbali  mbali  kwa  ajili  ya  kuliendeleza  eneo  la  Darajani  kwa  ujenzi  wa  maduka  makubwa  ya  kisasa  ya  biashara.  Kwa  upande  wa  eneo  la  Michenzani,  Serikali  kupitia  ZSSF  imeandaa  awamu  ya  pili  ya  mradi  wa  uimarishaji  wa  eneo  la  hilo  baada  ya  kukamilika  kwa  Mnara  wa  kumbukumbu  ya  Miaka  50  ya  Mapinduzi  na  bustani  yake.  Serikali  imejipanga  kujenga  maduka  ya  kisasa  (shopping  malls)  na  sehemu  za  kupumzikia  katika  eneo  hilo.  Mheshimiwa  Spika,  Wahenga  walisema,  “Ukipata  chungu  kipya,  usitupe  cha  zamani”.  Katika  kipindi  kijacho,  Serikali  itahakikisha  inachukua  hatua  madhubuti  katika  kuuhifadhi  Mji  Mkongwe,  ili  uendelee  kuwa  kivutio  cha  utalii  na  kubakia  katika  orodha  ya  Mji  wa  Urithi  wa  Dunia.  Tutaendelea  kuyafanyia  ukarabati  majengo  mbali  mbali  ya  kihistoria.  Vile  vile,  tutakamilisha  mradi  wa  ZUSP  wa  ujenzi  katika  eneo  la  Mizingani,  utiaji  wa  taa  za  barabarani  katika  barabara  mbali  mbali,  ujenzi  wa  misingi  ya  maji  machafu  katika  Mji  wa  Unguja,  Mji  wa  Chake  chake,  Wete  na  Mkoani  kwa  Pemba.  Kupitia  Baraza  hili  Tukufu,  nataka  niwahimize  viongozi  wa  Manispaa,  Mabaraza  ya  Miji,  Halmashauri  za  Wilaya,  Mamlaka  ya  Mji  Mkongwe  na  Taasisi  zote  zinazoshughulika  na  usafi  wa  Miji  na  usimamizi  wa  biashara,  waongeze  jitihada  katika  kuimarisha  usafi  wa  Mji  na  kusimamia  sheria  na  nidhamu  ya  uendeshaji  wa  shughuli  za  biashara.  Usafi  ni  jambo  la  lazima  katika  maisha  yetu  na  hapana  mbadala  wake.  Kwa  hivyo,  wale  wote  waliopewa  dhamana  ya  kusimamia  usafi  katika  Miji  yetu,  wajue  kuwa  wanachukua  dhamana  kubwa  na  watawajibishwa  endapo  watashindwa  kutimiza  wajibu  wao  katika  kipindi  hiki.  UIMARISHAJI  WA  MIJI  KWA  KUZINGATIA  MKAKATI  WA  MATUMIZI  YA  ARDHI  ZANZIBAR  -  2015  Mheshimiwa  Spika,  Katika  mwaka  2015,  tulikamilisha  Mkakati  wa  Matumizi  ya  Ardhi  Zanzibar  (National  Spatial  Development  Strategy  -  2015).  Katika  Mkakati  huu,  Miji  Kumi  na  Nne     itapangwa,  ikiwemo  Mji  wa  Zanzibar,  Chake-Chake,  Wete,  Mkokotoni,  Konde  na  Kengeja.  Kati  ya  Miji  hiyo,  Serikali  imekamilisha  mipango  ya  miji  mitano  ambayo  ni  Mji  wa  Zanzibar,  Nungwi,  Mkokotoni,  Chwaka  na  Makunduchi.  Matayarisho  ya  mipango  ya  miji  ya  Chake-Chake  na  Wete  imeshaanza.  Vile  vile,  katika  mwaka  uliopita,  Serikali  ilikamilisha  Mpango  Mkuu  wa  Mji  wa  Zanzibar.  Katika  Mpango  huo,  Serikali  imeamua  kuanzisha  eneo  jipya  la  Biashara  na  Utamaduni.  Eneo  lote  kutoka  Darajani  hadi  Kariakoo  na  kutoka  Maisara  hadi  Kinazini  litapagwa  upya  ili  kuanzisha  ujenzi  wa  nyumba  za  ghorofa,  kuweka  kituo  kipya  cha  mabasi,  kuongeza  sehemu  mpya  za  maduka  na  biashara  na  kujenga  sehemu  mpya  za  bustani.  Aidha,  Mji  wa  Zanzibar  utakuwa  na  miji  mitatu  mipya;  Chuini  kwa  upande  wa  Kaskazini,  Tunguu  kwa  upande  wa  Mashariki  na  Fumba  kwa  upande  wa  Kusini.  Mipango  hii  inafanywa  kuhakikisha  kuwa  Zanzibar  inaendelea  ikiwa  na  uwiyano  wa  kiuchumi,  kijamii  na  kimazingira,  ili  kufikia  lengo  lake  la  Milenia  na  kuelekea  katika  Malengo  Mapya  ya  Maendeleo  Endelevu  (Sustainable  Development).  BIASHARA  Mheshimiwa  Spika,  Sekta  ya  biashara  ina  umuhimu  mkubwa  kwa  kuchochea  maendeleo  na  kukuza  ajira  kwa  watu  wa  Zanzibar.  Serikali  ya  Mapinduzi  ya  Zanzibar  katika  awamu  zote  imekuwa  ikichukua  hatua  za  kuiimarisha  na  kuiiongezea  ufanisi  sekta  hii.  Katika  kipindi  cha  pili,  cha  Serikali  ya  Mapinduzi  ya  Zanzibar  Awamu  ya  Saba,  Serikali  itahakikisha  kuwa  inaendelea  kuimarisha  mazingira  na  wepesi  wa  kuendesha  shughuli  za  biashara  hapa  Zanzibar.  Nitahakikisha  kuwa  tunafanikiwa  kukuza  biashara  za  ndani,  biashara  kati  ya  Zanzibar  na  Tanzania  Bara  na  kati  ya  Zanzibar  na  nchi  Wanachama  wa  Jumuiya  ya  Afrika  Mashariki  pamoja  na  Mataifa  mengine  ya  nje.  Lengo  letu  ni  kuongeza  bidhaa  zitakazouzwa  Tanzania  Bara  ili  zivuke  kiwango  cha  mwaka  2014/15,  cha  bidhaa  zenye  thamani  TZS.  Milioni  2,203.8.  Kadhalika,  tuvuke  kiwango  cha  bidhaa  zenye  thamani  ya  TZS.  milioni  133,591.7  zilizosafirishwa  kwenda  nchi  za  nje  mwaka  2014/2015.  Ili  kuyafikia  malengo  hayo,  Serikali  itaendelea  kutoa  elimu  kwa  wafanyabiashara  juu  ya  fursa  zilizopo  na  utumiaji  mzuri  wa  masoko  yaliyopo  Tanzania  pamoja  na  Jumuiya  za  Kiuchumi  ambazo  Jamhuri  ya  Muungano  wa  Tanzania  ni  mwanachama.  Serikali  itaanzisha  ujenzi  wa  Kituo  cha  Biashara  cha  Kimataifa  katika  eneo  la  Nyamanzi  na  itaendelea  kuwahamasisha  wafanyabiashara  na  wajasiriamali  wa  Zanzibar  ili  washiriki  katika  maonesho  ya  biashara  ya  Kimataifa  yatakayofanyika  hapa  Zanzibar  na  nchi  mbali  mbali.  Katika  kudhibiti  ubora  wa  bidhaa  na  huduma  zinazotolewa  na  wananchi,  Serikali  itaimarisha  Taasisi  ya  Viwango  ya  Zanzibar  iliyoanzishwa  kwa  mujibu  wa  Sheria  Namba  1  ya  Viwango  ya  Zanzibar  ya  mwaka  2011,  kwa  kuanza  ujenzi  wa  Ofisi  na  Maabara  ya  kisasa  katika  eneo  la  Maruhubi  ili  kuimarisha  ufanisi  wa  taasisi  hiyo.  Mheshimiwa  Spika,  Kwa  kutambua  umuhimu  wa  zao  la  karafuu  kwa  uchumi  na  historia  ya  Zanzibar  na  watu  wake,  Serikali  inaendeleza  juhudi  mbali  mbali  za  kuliimarisha  zao  hili.  Katika  kipindi  cha  miaka  mitano  iliyopita,  tumepata  mafanikio  makubwa  katika  kulifufua  zao  hilo.  Tulianzisha  mpango  maalum  wa  miaka  10  wa  kulifufua  na  kuliendeleza  zao  hili  na  kwa  kulifanyia  mageuzi  makubwa  Shirika  la  ZSTC  ambalo  kwa  sasa  linaendeshwa  kwa  ufanisi  mkubwa.  Kwa  mara  nyengine,  nawaahidi  wananchi  kuwa  Serikali  itaendelea  kuwalipa  wakulima  wa  karafuu  asilimia  80  ya  bei  ya  karafuu  ya  soko  la  dunia  kama  nilivyoahidi  katika  kipindi  kilichopita.  Serikali  itaendelea  kuwapa  mikopo  na  miche  wakulima  kutoka  kwenye  vitalu  tulivyovianzisha.  Tutaendeleza  vita  dhidi  ya  magendo  na  tutaendelea  kuliimarisha  Shirika  la  ZSTC,  ili  liendelee  kusimamia  vizuri  biashara  ya  karafuu  na  viungo  vyengine  ili  lijiendeshe  kibiashara  na  liendelee  kupata  faida.  Wito  wangu  kwa  wananchi  na  wakulima  wa  karafuu  ni  kuwa,  tushikamane  katika  kuyaendeleza  mafanikio  haya.  Vile  vile,  Serikali  itaendeleza  ujenzi  wa  barabara  za  ndani  zinazoelekea  kwenye  maeneo  yenye  karafuu  nyingi.  Jumla  ya  barabara  nne  zitajengwa  kwenye  maeneo  mbali  mbali  katika  kipindi  hiki.  Mheshimiwa  Spika,  Katika  kipindi  hiki,  Serikali  itaendeleza  utaratibu  wa  kudhibiti  ubora  wa  karafuu  za  Zanzibar  (Branding)  ili  kumnufaisha  mkulima  wa  zao  la  karafuu.  Hatua  ya  awali  ya  vyeti  vya  kudhibiti  ubora  kutoka  “TBS”  na  “Tan-cert”  umepatikana.  Usajili  utapangwa  kwa  wakulima  pamoja  na  wanaojishughulisha  na  biashara  ya  zao  la  karafuu  kwa  ajili  ya  kuwawezesha  kwa  kuwapatia  misaada  mbali  mbali.  Jitihada  zitafanywa  ili  waweze  kuendesha  shughuli  zao  kwa  ufanisi  pamoja  na  kuwalipa  fidia  wale  wanaopata  ajali  katika  uchumaji  wa  karafuu.  Shirika  litaweka  utaratibu  wa  kuwepo  kwa  karafuu  kwa  mfumo  wa  kilimo  hai  (Organic  cloves).  Mazao  mengine  ya  mfumo  wa  kilimo  hai  tayari  yameshaandaliwa  utaratibu  wake.  Mazao  hayo  ni  Pilipili  hoho,  Pilipili  manga,  na  Mdalasini  kazi  ya  kutoa  elimu  ya  ulimaji  wa  mazao  hayo  inaendelea.  Maeneo  ambayo  yamepatiwa  elimu  hai  ni  Matemwe  (Pilipili  hoho)  na  Dayamtambwe  na  Gando  (Mdalasini  na  Pilipili  manga).  VIWANDA  Mheshimiwa  Spika,  Nafahamu  kwamba,  tunaanza  kipindi  cha  pili  cha  Serikali  ya  Mapinduzi  ya  Zanzibar,  Awamu  ya  Saba  ikiwa  bado  tumekabiliwa  na  changamoto  nyingi  katika  kuiendeleza  sekta  ya  viwanda.  Miongoni  wa  sababu  za  kuwepo  kwa  changamoto  hizo  ni  uchache  wa  rasilimali  tulizonazo  hapa  Zanzibar  ambazo  zingeweza  kutumika  zikiwa  ni  malighafi  kwa  kuendeleza  viwanda  vya  aina  mbali  mbali.  Wakati  wa  kampeni  za  Uchaguzi  wa  mwaka  2015,  katika  nyakati  mbali  mbali  nilielezea  kuhusu  juhudi  pamoja  na  mipango  yetu  ya  kuendeleza  viwanda,  hasa  viwanda  vya  kusindika  samaki,  mazao  ya  kilimo  na  mifugo,  viwanda  vya  ushoni  na  viwanda  vyengine  vidogo  vidogo.  Nataka  niwahakikishie  wananchi  kuwa  katika  kipindi  cha  miaka  mitano  ijayo,  nitasimamia  utekelezaji  wa  ahadi  hiyo  niliyoitoa  wakati  wa  Kampeni  huku  tukishirikiana  na  Serikali  ya  Jamhuri  ya  Muungano  wa  Tanzania.  Tutazidisha  kasi  ya  kutafuta  wawekezaji  wenye  mitaji  mikubwa,  uwezo  na  dhamira  ya  kweli  ya  kujenga  viwanda  katika  eneo  huru  la  huko  Micheweni  vitakavyokuwa  na  uwezo  mkubwa  wa  kutoa  ajira  kwa  vijana  wetu,  kama  tulivyokwishaanza  kwa  eneo  la  Fumba.  Kadhalika,  Serikali  itaendeleza  viwanda  katika  Maeneo  Maalum  ya  Kiuchumi  (SEZ)  na  kuwavutia  wawakezaji  wenye  mitaji  mikubwa  kuwekeza  katika  miundombinu  ya  viwanda  vinavyotoa  ajira  kwa  wingi.  UTALII  Mheshimiwa  Spika,  Ni  jambo  la  kutia  moyo  kuona  kwamba  tumemaliza  miaka  mitano  ya  kwanza  tukiwa  tumepata  mafanikio  makubwa  katika  kuiendeleza  sekta  ya  utalii  ambayo  hivi  sasa  ndiyo  sekta  kiongozi  katika  uchumi  wetu.  Jitihada  zetu  za  kuendeleza  utalii  kwa  wote  na  kufikia  azma  yetu  ya  kuufanya  utalii  kuwa  sekta  kiongozi  ya  uchumi,  zimeweza  kuzaa  matunda.  Tumeweza  kuongeza  idadi  ya  watalii,  kutoka  132,836  mwaka  2010  hadi  kufikia  311,891  mwaka  Hata  hivyo,  idadi  ya  watalii  waliotembelea  Zanzibar  katika  mwaka  ni  294,243.  Katika  kipindi  cha  miaka  mitano  ijayo,  tutaongeza  kasi  ya  kuiimarisha  sekta  ya  utalii  ili  tuweze  kulifikia  lengo  lililobainishwa  katika  Ilani  ya  Uchaguzi  ya  CCM  ya  mwaka  2015  –  2020,  la  kufikia  idadi  ya  watalii  500,000,  wanaoitembelea  Zanzibar  kwa  mwaka,  ifikapo  mwaka  2020.  Serikali  itaongeza  kasi  ya  utekelezaji  wa  Matokeo  kwa  Ustawi  (Results  for  prosperity),  mafanikio  ya  utalii  kwa  wote,  kushajiisha  ushiriki  wa  wananchi  katika  sekta  ya  utalii  na  kuhusisha  sekta  zetu  zote  za  kiuchumi  na  shughuli  za  utalii.  Serikali  itaongeza  kasi  katika  kuvitangaza  vivutio  vyetu  vya  utalii  pamoja  na  uzuri  wa  Zanzibar  na  ukarimu  wa  watu  wake  katika  masoko  mapya  katika  Bara  la  Ulaya,  Marekani,  Mashariki  ya  Kati  na  Mashariki  ya  Mbali.  Mheshimiwa  Spika,  Tutaendelea  kuwashajiisha  wawekezaji  ili  waje  wawekeze  katika  ujenzi  wa  hoteli  za  kisasa  na  utoaji  wa  huduma  huku  tukiwa  tumeelekeza  nguvu  kubwa  katika  kuimarisha  utalii  unaozingatia  hifadhi  ya  mazingira  na  kuulinda  utamaduni  wetu.  Katika  kipindi  hiki,  Chuo  cha  Utalii  cha  Maruhubi  kitaunganishwa  na  Chuo  Kikuu  cha  Taifa  cha  Zanzibar  (SUZA),  ili  kuimarisha  utoaji  wa  mafunzo  ya  utalii  kwa  kutoa  shahada  za  fani  mbali  mbali.  Mafunzo  haya  yatasaidia  katika  kuimarisha  sekta  ya  utalii  na  kuongeza  ajira  za  vijana.  Katika  kipindi  cha  miaka  mitano  ijayo,  Serikali  itaongeza  juhudi  za  kuziimarisha  sehemu  za  kihistoria  na  kufanya  matengenezo  ya  Makumbusho  pamoja  na  kufanya  uhifadhi  wa  mapango  ya  asili  kwa  lengo  la  kuyatunza  na  kuchochea  shughuli  za  utalii.  Kadhalika,  Serikali  itaendeleza  utekelezaji  wa  Mpango  wa  Uhifadhi  wa  Mambo  ya  Kale  na  kuanzisha  Taasisi  ya  Nyaraka  na  Kumbukumbu  za  Kale  pamoja  na  vituo  vya  kuhifadhia  kumbukumbu  katika  kila  Mkoa.  KILIMO  Mheshimiwa  Spika,  Sekta  ya  kilimo  ina  umuhimu  mkubwa  na  inachangia  asilimia  31  katika  Pato  la  Taifa  (GDP).  Kilimo  huchangia  katika  kuwawezesha  wananchi  walio  wengi  kujikimu  kimaisha  na  kuwapatia  uhakika  wa  chakula  na  lishe  bora.  Sekta  ya  kilimo  ilipata  mafanikio  makubwa  katika  kipindi  kilichopita  kutokana  na  utekelezaji  wa  miradi  na  programu  mbali  mbali  za  kilimo.  Tutayaendeleza  mafanikio  pamoja  na  kuzitafutia  ufumbuzi  changamoto  zinazoendelea  kuwakabili  wakulima  wetu.  Katika  kipindi  cha  miaka  mitano  ijayo,  Serikali  itaendelea  kuimarisha  sekta  ya  kilimo  kwa  kuendelea  kutoa  ruzuku  ya  asilimia  75  ya  gharama  za  pembejeo  za  kilimo  na  huduma  za  matrekta  kwa  wakulima  kama  tulivyoanza  katika  kipindi  cha  kwanza.  Aidha,  Serikali  itaendeleza  programu  za  mapinduzi  ya  kilimo  na  usimamizi  wa  rasilimali  za  misitu  na  kuongeza  idadi  ya  mabwana/mabibi  shamba  kutoka  172  mwaka  hadi  kufikia  mmoja  kwa  kila  shehia  ifikapo  mwaka  2020.  Vile  vile,  tutaendeleza  mafunzo  kwa  wakulima  na  kutilia  mkazo  matumizi  ya  kanuni  za  kilimo  bora  katika  uzalishaji  wa  mazao  ya  chakula  na  biashara  pamoja  na  matumizi  ya  zana  za  kisasa.  Vile  vile,  kilimo  cha  mpunga  cha  umwagiliaji  maji  kitaimarishwa  kwa  kuzingatia  Mpango  Mkuu  wa  Kilimo  cha  Umwagiliaji  maji  na  kuimarisha  eneo  la  hekta  2,105  za  miundo  mbinu  ya  umwagiliaji  maji  katika  bonde  la  Cheju,  Kilombero  na  Chaani  kwa  Unguja,  Mlemele  na  Makwararani  kwa  Pemba.  Maeneo  hayo  yanategemewa  kuzalisha  tani  za  mpunga  25,260  ifikapo  2018.  Katika  miaka  mitano  ijayo,  minazi  na  mikarafuu  itapandwa  zaidi  pamoja  na  uzalishaji  wa  mazao  ya  chakula  na  biashara  hasa  manjano,  hiliki,  tangawizi,  pilipili  manga,  kungu  manga,  kilimo  cha  alizeti  na  kuanzisha  mazao  mapya  ya  biashara.  Kadhalika,  vituo  vya  huduma  za  udhibiti  wa  maradhi  vitaimarishwa,  hasa  vya  mazao,  wadudu  waharibifu  pamoja  na  ukaguzi  na  karantini  dhidi  ya  maradhi  na  wadudu  waharibifu  wa  mimea  na  mifugo  ili  kudhibiti  maradhi  ya  mimea  na  mifugo  hapa  Zanzibar.  Mheshimiwa  Spika,  Vile  vile,  Serikali  itaendeleza  utafiti  wa  mbegu  za  mazao  ya  chakula,  biashara,  mboga  na  matunda  na  kuhakikisha  kwamba  matumizi  ya  takwimu  na  matokeo  ya  utafiti  huo,  yanawafikia  wakulima  na  yanatumika  katika  kufanya  uamuzi.  Katika  kipindi  hiki,  eneo  la  Kibonde  mzungu,  litaandaliwa  kwa  kilimo  cha  mbegu  za  mpunga.  Kadhalika,  Chuo  cha  Kilimo  Kizimbani,  kitaimarishwa  ili  kiongeze  idadi  ya  wataalamu  wa  kilimo  na  mifugo  nchini  kwa  kukiunganisha  na  Chuo  Kikuu  cha  Taifa  cha  Zanzibar  (SUZA),  ili  kiweze  kutoa  masomo  ya  shahada  kwa  kuwa  Chuo  Kikuu  Kishiriki.  Vile  vile,  Serikali  katika  kipindi  hiki  itasimamia  utekelezaji  wa  Sheria  ya  Hifadhi  ya  Taifa  ya  chakula  ili  kujikinga  na  baa  la  njaa  na  ukosefu  wa  chakula  na  lishe.  Maghala  ya  kuhifadhia  chakula  matatu     yatakamilishwa  katika  kipindi  hiki  na  kuanza  kutumika.  Kadhalika,  Serikali  itaihamasisha  sekta  binafsi  ijenge  viwanda  vya  usarifu  wa  mazao,  ili  kuongeza  thamani  na  ubora  wa  mazao  ya  mboga  na  matunda,  na  kadhalika,  ili  kukuza  kipato  cha  wakulima  na  kurahisisha  upatikanaji  wa  soko.  Serikali  imetiliana  saini  Mkataba  na  Kampuni  ya  Mahindra-Mahindra  ya  India  kwa  ajili  ya  ununuzi  wa  matrekta  mapya  katika  kipindi  hiki.  Taratibu  za  ununuzi  wa  matrekta  hayo  tayari  yameanza.  Vile  vile,  kiwanda  cha  matrekta  cha  Mbweni  kitatumika  kwa  ajili  ya  kuyaunganisha  matrekta  ya  Mahendra  ili  baadae  yauzwe  kwenye  soko  la  nje  yakisafirishwa  kutokea  Zanzibar.  MIFUGO  Mheshimiwa  Spika,  Sekta  ya  ufugaji  inaendelea  kuwa  na  mchango  mkubwa  katika  kukuza  uchumi  na  kutoa  ajira  kwa  wananchi  wengi  wa  Unguja  na  Pemba.  Katika  kipindi  cha  miaka  mitano  iliyopita,  Serikali  ya  Mapinduzi  ya  Zanzibar,  Awamu  ya  Saba,  katika  kipindi  chake  cha  kwanza  iliiendeleza  sekta  ya  ufugaji  kwa  kauli  mbiu  ya  “Mapinduzi  ya  Ufugaji”,  yaliyolenga  kuwa  na  ufugaji  wenye  tija  na  kuongeza  ubora  wa  mazao  ya  mifugo.  Sekta  ya  ufugaji  inakabiliwa  na  changamoto  ya  uhaba  wa  ardhi  kutokana  na  kuongezeka  kwa  idadi  ya  watu  na  kupanuka  kwa  shughuli  za  maendeleo  ya  kiuchumi  na  kijamii.  Katika  kipindi  cha  miaka  mitano  ijayo,  Serikali  itaendelea  kuhimiza  na  kuimarisha  ufugaji  wa  ng’ombe  wa  maziwa  na  nyama,  ufugaji  wa  mbuzi  pamoja  na  kuku  wa  nyama  na  mayai,  ili  kuongeza  tija  na  kipato  cha  wafugaji.  Katika  kulifanikisha  lengo  hilo,  Serikali  itasimamia  utekelezaji  wa  sera,  sheria  na  programu  mbali  mbali  za  elimu  kwa  wafugaji,  ili  kuwawezesha  wafugaji  wadogo  kutekeleza  kanuni  za  ufugaji  wa  kisasa  na  kuongeza  uzalishaji  wa  mazao  ya  mifugo  kwa  lengo  la  kukidhi  mahitaji  ya  viwango  vya  soko  la  ndani  na  nje.  Mheshimiwa  Spika,  Kadhalika,  Serikali  itaviimarisha  vituo  vya  utafiti  na  huduma  za  kinga  na  tiba  za  mifugo  na  kuwapa  wafugaji  huduma  za  upandishaji  wa  ng’ombe  kwa  shindano,  ili  kupata  mbegu  bora  pamoja  na  kuhamasisha  sekta  binafsi  kutoa  huduma  za  afya  na  pembejeo  za  mifugo.  Aidha,  Serikali  itawahamasisha  wawekezaji  wa  ndani  na  nje  wawekeze  katika  sekta  ya  mifugo  na  viwanda  vya  usindikaji  wa  mazao  ya  mifugo  pamoja  na  kuongeza  uwezo  wa  kitaalamu  kwa  wafanyakazi  wa  sekta  ya  mifugo  nchini.  UVUVI  NA  MAZAO  YA  BAHARINI  Mheshimiwa  Spika,  Uvuvi  na  uzalishaji  wa  mazao  ya  baharini  ni  miongoni  mwa  shughuli  muhimu  za  kiuchumi  zinazofanywa  na  wananchi  wengi  wanaoishi  katika  maeneo  ya  karibu  na  bahari.  Kwa  kutambua  umuhimu  wa  shughuli  hizi,  Serikali  ya  Mapinduzi  ya  Zanzibar,  Awamu  ya  Saba,  katika  kipindi  chake  cha  kwanza  (2010  –  2015)  ilichukua  jitihada  mbali  mbali  za  kuimarisha  sekta  ya  uvuvi  na  mazao  ya  baharini  kwa  ufanisi  mkubwa.  Mheshimiwa  Spika,  Katika  kipindi  cha  miaka  mitano  ijayo,  Serikali  itaendeleza  juhudi  katika  kusimamia  utekelezaji  wa  Sera  na  Sheria  za  Uvuvi  ili  kuimarisha  usimamizi  wa  rasilimali  za  bahari  na  uhifadhi  wa  mazingira  na  kuendeleza  jitihada  za  kuwahamasisha  wavuvi  wadogo  katika  kuanzisha  vikundi  vya  ushirika  na  kuwapatia  mafunzo  na  mikopo  nafuu  ya  zana  za  kisasa  ili  kuongeza  mapato  yao.  Vile  vile,  Serikali  itaandaa  mpango  na  mazingira  ya  kuvutia  Sekta  Binafsi  kuwekeza  katika  uvuvi  wa  bahari  kuu,  utengenezaji  wa  boti  za  uvuvi,  ujenzi  wa  vyumba  vya  baridi  (cold  rooms)  pamoja  na  viwanda  vya  kusindika  samaki.  Aidha,  wavuvi  hasa  vijana  watahamasishwa  na  kupatiwa  mafunzo  na  zana  za  kisasa  zitakazowawezesha  kuvua  katika  kina  kirefu  cha  maji.  Serikali  itanunua  vihori  500  vya  kuchukulia  mwani  na  kuvisambaza  kwa  wakulima  wa  mwani  3,000  Unguja  na  Pemba  ili  kuongeza  uzalishaji  wa  mwani.  Aidha,  itawahamasisha  wafugaji  wa  samaki,  chaza,  kaa,  kamba  na  majongoo  ili  kuendeleza  uzalishaji  wa  mazao  hayo.  Vile  vile,  juhudi  zitachukuwa  katika  kutafuta  masoko  kwa  mazao  ya  baharini.  Aidha,  tutasimamia  Mpango  Shirikishi  wa  Maeneo  ya  Hifadhi  ya  Bahari  yakiwemo  maeneo  ya  Tumbatu,  Chumbe  –  Bawe,  Minai  kwa  Unguja  na  Kisiwa  Panza,  Kokota  na  Mwambe  kwa  upande  wa  Pemba.  Tutahakikisha  kwamba  jamii  inayozunguka  maeneo  hayo  inanufaika  na  uhifadhi  huo.  Kwa  kushirikiana  na  Serikali  ya  Jamhuri  ya  Muungano  wa  Tanzania,  tutaandaa  Sera  ya  Uvuvi  wa  Bahari  Kuu  ili  kuwavutia  wawekezaji  wa  ndani  na  wa  nje  wawekeze  katika  Sekta  ya  Uvuvi  wa  bahari  kuu,  wajenge  viwanda  vya  kusindika  samaki,  waanzishe  Chuo  cha  Mafunzo  ya  Uvuvi  na  wajenge  Bandari  ya  Uvuvi.  Tayari  Kampuni  ya  Hairu  ya  Sri  Lanka  imetiliana  saini  Makubaliano  ya  Awali  ya  kuanzisha  uwekezaji  katika  uvuvi  kwa  kushirikiana  na  Serikali  ya  Mapinduzi  ya  Zanzibar.  Vile  vile,  Serikali  imetiliana  saini  mkataba  na  Shirika  la  Kimataifa  la  Kilimo  na  Chakula  (FAO)  kwa  ajili  ya  kuanzisha  Mradi  wa  kuendeleza  shughuli  za  ufugaji  wa  samaki,  utakaogharimu  Dola  za  Kimarekani  milioni  3.23.  Mradi  huu  utatekelezwa  kwa  kipindi  cha  miaka  mitatu  na  utajumuisha  ujenzi  wa  kituo  cha  kuzalisha  vifaranga  vya  samaki,  huko  Beit-el-Ras.  Fedha  za  mradi  huo  zitatolewa  na  Serikali  ya  Korea  kupitia  Shirika  la  Ushirikiano  wa  Maendeleo  la  Kimataifa  la  Korea  (  KOICA).  ARDHI  Mheshimiwa  Spika,  Ardhi  ni  rasilimali  muhimu  katika  nchi  ambapo  kwa  kuzingatia  umuhimu  wake,  Serikali  ya  Mapinduzi  ya  Zanzibar  tangu  Awamu  ya  Kwanza  ilizingatia  haja  ya  rasilimali  hiyo  kumilikiwa  na  Serikali.  Kwa  kuzingatia  udogo  wa  ardhi  tuliyonayo,  Serikali  imetilia  mkazo  umuhimu  wa  matumizi  bora  ya  ardhi  kwa  kuandaa  Sera  na  Sheria  za  mipango  ya  matumizi  yake.  Katika  miaka  mitano  ya  mwanzo  ya  Serikali  ya  Mapinduzi  ya  Zanzibar,  Awamu  ya  Saba,  ilipanga  na  ilitekeleza  mikakati  mbali  mbali  iliyolenga  katika  kuimarisha  matumizi  bora  ya  ardhi  na  kupunguza  migogoro  ya  ardhi  nchini.  Katika  kipindi  hiki  cha  pili  cha  miaka  mitano,  Serikali  itaendelea  na  juhudi  zake  za  kuimarisha  matumizi  ya  ardhi  na  kutatua  migogoro  iliyobakia  na  kuimarisha  huduma  za  Mahakama  za  Ardhi  katika  Mikoa  yote  ya  Unguja  na  Pemba.  Tutaendelea  kuwaelimisha  wananchi  juu  ya  umuhimu  wa  kutambua  na  kufuata  sheria  mbali  mbali  za  ardhi  zinazohusiana  na  utambuzi,  upimaji  na  usajili  wa  ardhi.  Aidha,  Serikali,  itaendeleza  kazi  ya  upimaji  wa  viwanja  na  utoaji  wa  hati  kwa  ajili  ya  matumizi  mbali  mbali  ya  kiuchumi  na  kijamii,  kwa  kuzingatia  mpango  wa  kitaifa  wa  Matumizi  bora  ya  Ardhi.  Mheshimiwa  Spika,  Waheshimiwa  Wajumbe,  mna  jukumu  la  kushirikiana  na  viongozi  wa  Shehia  zenu  katika  majimbo  yenu,  Uongozi  wa  Wilaya,  Mkoa  na  Serikali  kuu,  ili  kwa  pamoja  tuhakikishe  kuwa  Zanzibar  inatekeleza  mpango  wa  matumizi  bora  ya  ardhi  yanayozingatia  uhifadhi  wa  mazingira.  Vile  vile,  tunafanya  jitihada  za  kuiondoa  migogoro  ya  ardhi  ambayo  haina  tija  kwa  maendeleo  yetu.  Napenda  nitoe  indhari  kuwa  Serikali  haitomvumilia  kiongozi  wa  ngazi  yoyote  ambaye  atajijengea  tamaa  na  akajiingiza  katika  migogoro  ya  ardhi  au  akashindwa  kutatua  migogoro  iliyopo  katika  dhamana  yake.  Si  siri  kwani  wapo  baadhi  ya  viongozi  waliojiingiza  katika  matatizo  ya  ardhi  na  kusababisha  mzozo  mkubwa  kwenye  jamii.  Migororo  ya  ardhi  ni  kadhia  ambayo  tunataka  tuimalize  katika  kipindi  hiki  cha  miaka  mitano  ijayo.  Kwa  hivyo,  nawatahadharisha  viongozi  watakaopewa  dhamana  ya  kushughulikia  masuala  ya  ardhi  wayazingatie  maelezo  yangu  haya.  MAZINGIRA  Mheshimiwa  Spika,  Kila  mmoja  wetu  anafahamu  umuhimu  wa  mazingira  kwa  ajili  ya  kizazi  cha  sasa  na  kijacho  na  uharibifu  wa  mazingira  ni  tishio  kwa  maisha  yetu.  Katika  miaka  mitano  iliyopita,  Serikali  ilichukua  juhudi  mbali  mbali  za  kuimarisha  uhifadhi  wa  mazingira.  Katika  kipindi  cha  miaka  mitano  ijayo,  Serikali  italiangalia  upya,  suala  la  uchimbaji  mawe  na  mchanga  na  ukataji  ovyo  wa  minazi.  Serikali  itaandaa  mbinu  mpya  katika  kulishughulikia  suala  hilo.  Nitahakikisha  kuwa  juhudi  za  uhifadhi  wa  mazingira  zinaendelea  kupata  ufanisi  huku  tukitambua  kuwa  dunia  imekabiliwa  na  changamoto  mbali  mbali  zitokanazo  na  uharibifu  wa  mazingira  na  mabadiliko  ya  tabia  ya  nchi.  Changamoto  hizo  zimekuwa  na  athari  zaidi  na  katika  nchi  za  Visiwa.  Serikali  itaendelea  kuhamasisha  upandaji  wa  miti,  ushajiishaji  wa  matumizi  ya  aina  nyengine  ya  nishati  na  itatilia  mkazo  zaidi  katika  kufanya  tathmini  ya  athari  za  mazingira  katika  miradi  ya  uwekezaji.  Tutaendelea  kuiridhia  mikataba  iliyowekwa  na  Jumuiya  za  Kimataifa  yenye  lengo  la  kuhifadhi  mazingira.  Matumaini  yangu  ni  kuwa  watendaji  wa  idara  na  taasisi  zinazoshughulikia  masuala  ya  mazingira  watawajibika  ipasavyo  ili  tuweze  kuyafikia  malengo  haya  tuliyojiwekea.  VYAMA  VYA  USHIRIKA  NA  SACCOS  Mheshimiwa  Spika,  Serikali  katika  kipindi  cha  miaka  mitano  iliyopita,  iliwahamasisha  wananchi  kuanzisha  vyama  vya  Ushirika  na  SACCOS  kwa  lengo  la  kuwawezesha  kukabiliana  na  tatizo  la  ajira  na  kupambana  na  umasikini  wa  kipato.  Katika  kipindi  hicho,  Serikali  iliviendeleza  vikundi  vya  ushirika  kwa  kuvipatia  mafunzo,  mikopo  na  kuvifanyia  ukaguzi.  Aidha,  katika  kipindi  hicho  Serikali  ilianzisha  Mfuko  wa  Uwezeshaji  Wananchi  Kiuchumi  ambao  ilitoa  mikopo  yenye  thamani  ya  TZS  milioni  436.2.  Mikopo  hiyo  iliwanufaisha  wananchi  wapatao  8,976.  Mheshimiwa  Spika,  Katika  kipindi  cha  miaka  mitano  ijayo,  Serikali  itayaendeleza  mafanikio  yaliyopatikana  pamoja  na  kuendelea  kuimarisha  Mfuko  wa  Uwezeshaji  wa  Wananchi  Kiuchumi  ili  kuongeza  uwezo  wake  wa  kutoa  mikopo  kwa  wajasiriamali  na  wafanyabiashara  wadogo.  Sambamba  na  juhudi  hizo,  Serikali  itakiimarisha  kituo  cha  kulelea  wajasiriamali  kilichoko  Mbweni  pamoja  na  kuendelea  kutoa  mafunzo  mbali  mbali  kwa  lengo  la  kuwajengea  wananchi  uwezo  wa  kujiajiri  na  kuondokana  na  umasikini.  Aidha,  Serikali  itaanzisha  vituo  10  vya  huduma  za  biashar;  kimoja  kila  Wilaya  ili  kuongeza  tija  katika  shughuli  za  wajasiriamali  na  wafanyabiashara  wadogo  pamoja  na  kutoa  mikopo  5,000  yenye  thamani  ya  TZS.  bilioni  2.5.  Mikopo  hii  itawanufaisha  jumla  ya  wananchi  50,000  kutoka  kwenye  makundi  mbali  mbali  ya  wananchi  hususan  wanawake,  vijana  na  watu  wenye  walemavu.  KAZI,  AJIRA  NA  UTUMISHI  WA  UMMA  Mheshimiwa  Spika,  Suala  la  ajira  bado  ni  changamoto  katika  nchi  yetu  kama  ilivyo  katika  Mataifa  mengine.  Tuna  matumaini  makubwa  ya  kupata  mafanikio  katika  ongezeko  la  nafasi  za  kazi  katika  kipindi  kijacho  kutokana  na  mikakati  tuliyojipangia.  Miaka  mitano  iliyopita,  zilipatikana  nafasi  za  ajira  5,370  katika  taasisi  mbali  mbali  za  serikali  na  nafasi  25,006  katika  sekta  binafsi  zikijumuisha  ajira  za  nje  ya  nchi.  Tutahakikisha  jitihada  za  Serikali  za  kutekeleza  mageuzi  ya  uchumi  zinafanikiwa  katika  sekta  ya  utalii  na  viwanda  kwa  kuwashajiisha  wawekezaji.  Tutahakikisha  kwamba  sekta  binafsi  inaimarishwa  na  kuwa  chanzo  kikuu  cha  ajira.  Vyama  vya  ushirika  navyo  vitaunganishwa  ili  viwawezesha  wananchi  kubadili  maisha  yao  ili  wajiendeleze  kiuchumi.  SACCOS  na  Asasi  ndogo  za  fedha  zitaimarishwa  na  kupatiwa  mafunzo  ya  kitaalamu,  uongozi  na  kuwaongezea  mitaji,  ili  ziweze  kutekeleza  shughuli  zake  kwa  ufanisi  kwa  lengo  la  kuongeza  ajira.  Mheshimiwa  Spika,  Serikali  itaendelea  na  jitihada  zake  za  kuimarisha  maslahi  ya  wafanyakazi  pamoja  na  mazingira  ya  kufanyia  kazi.  Tutaendelea  kuimarisha  miundo  ya  utumishi,  ili  wafanyakazi  waendelee  kufaidika  na  elimu,  uwezo  na  uzoefu  walioupata  wakiwa  kazini  pamoja  na  viwango  vya  elimu  walivyonavyo.  Hata  hivyo,  nataka  nikumbushe  kuwa,  wafanyakazi  sote  tufahamu  kuwa  mshahara  ni  matunda  na  tunzo  mtu  anayopata  kutokana  na  juhudi  aliyoifanya  katika  uzalishaji.  Kuna  baadhi  ya  watu  wamejenga  tabia  ya  kudai  mishahara  mikubwa  na  kuilaumu  Serikali  kuwa  haipandishi  mishahara  bila  ya  wao  kuwa  na  ari  na  dhamira  ya  kweli  ya  kujitahidi  kufanya  kazi  na  kuzalisha.  Natumai  kuwa  watu  wa  aina  hiyo  wataiacha  tabia  hiyo  ambayo  haina  manufaa  kwa  maendeleo  yetu.  Kwa  pamoja  tunawajibika  kulitekeleza  kwa  vitendo  agizo  langu  nililolitoa  mwaka  2011,  mara  tu  baada  ya  kuingia  madarakani  kuwa  “tubadilike  na  tusifanye  kazi  kwa  mazoea”.  Tulijitahidi  kubadilika  na  kuyaondoa  mazoea.  Lakini  ni  ukweli  usiopingika  matatizo  bado  yapo,  viwango  vya  utendaji  na  nidhamu  kazini  bado  havijaongezeka  sana.  Ni  jukumu  letu  tufanye  kazi  kwa  bidii  na  tuipende  kazi.  Kwani  wapo  baadhi  ya  wafanyakazi  ambao  hawapendi  kufanyakazi  (kwa  vitendo  vyao),  na  wengine  hawataki  kufanyakazi,  lakini  wao  ndio  wa  mwanzo  wanaotaka  mishahara  mikubwa,  posho  nzuri,  safari  za  kila  wakati  na  kuhudhuria  kwenye  semina  na  mikutano  kila  mara.  Wapo  baadhi  ya  wafanyakazi  kwenye  taasisi  muhimu  zinazotoa  huduma  kwa  wananchi,  ambao  hawajali  kazi  zao  na  wanakwepa  wajibu  wao.  Upo  ushahidi  kutoka  kwa  baadhi  ya  wananchi  kwamba  wanapokwenda  kutaka  huduma  wanadharauliwa,  wanapuuzwa,  wananyanyaswa  na  wengine  hutakiwa  watoe  kitu  chochote.  Baadhi  ya  wafanyakazi  wenye  tabia  hizi  walichukuliwa  hatua  za  kinidhamu,  lakini  bado  hawajajirekebisha.  Wafanyakazi  wa  namna  hii  huwavunja  moyo  wananchi  na  hupelekea  wananchi  waichukie  Serikali  yao  bila  ya  sababu  za  msingi.  Zaidi  ya  hayo,  wapo  baadhi  ya  watumishi  wenye  tabia  ya  kutoroka  kazini,  kuchelewa  na  hawazijali  kanuni  ziliopo  za  utumishi  wa  umma.  Wao  hujifanya  wababe  mbele  ya  viongozi  wao.  Wafanyakazi  wenye  sifa  mbaya  nilizozielezea  katika  kipindi  hiki  tutawachukulia  hatua  watakapobainika  na  kama  hapana  budi  tutawafukuza  kazini.  Hatuwezi  kuwa  na  wafanyakazi  waliokuwa  hawana  nidhamu.  Sasa  basi,  imetosha.  Waliopewa  dhamana  ya  kuziongoza  Idara  mbali  mbali  za  Serikali  watapaswa  watekeleze  wajibu  kwa  kuwasimamia  wafanyakazi  walio  chini  yao.  Pindi  kama  hawatawawajibisha  wafanyakazi  wao,  basi  watawajibishwa  wao.  Lengo  letu  liwe  kutoa  huduma  kwa  wananchi,  kwani  sote  tunawajibika  kwao;  kwa  kuzingatia  misingi  ya  utawala  bora.  Mheshimiwa  Spika,  Nataka  niwahakikishie  wananchi  kuwa  nitatekeleza  ahadi  nilizozitoa  wakati  wa  kampeni  za  Uchaguzi  Mkuu  mwaka  2015,  za  kuimarisha  maslahi  ya  wafanyakazi  katika  sekta  mbali  mbali  ukiwemo  utoaji  wa  kima  cha  chini  cha  mshahara  cha  TZS.  300,000  kwa  mwezi  ndani  ya  kipindi  cha  mwaka  mmoja  baada  ya  kuingia  madarakani.  Kadhalika,  ahadi  yangu  kwa  Idara  Maalum  za  SMZ  ya  maslahi  yao  yalingane  na  wenzao  wa  SMT  ipo  pale  pale.  Tumuombe  Mwenyezi  Mungu  atupe  uwezo  wa  kukusanya  mapato  vizuri,  ili  Serikali  ipate  uwezo  wa  kuzitekeleza  ahadi  hizo.  Serikali  itaimarisha  zaidi  huduma  za  Hifadhi  ya  Jamii  kwa  wanachama  wake  kwa  kubuni  utoaji  wa  mafao  mapya  na  kuongeza  kiwango  cha  malipo  ya  kiinua  mgongo  na  pensheni.  Madeni  ya  viinua  mgongo  vya  wafanyakazi  waliostaafu  tutayalipa,  tunawaomba  wastaafu  wawe  na  subira.  Sina  shaka  Mheshimiwa  Spika,  kwamba  juhudi  hizi  za  kuimarisha  utawala  bora  zinaungwa  mkono  na  zitapata  baraka  zote  katika  Baraza  lako.  MIUNDOMBINU  Mheshimiwa  Spika,  Miundombinu  ya  kiuchumi  ikiwemo  barabara,  bandari  na  viwanja  vya  ndege  ina  mchango  muhimu  katika  kuongeza  kasi  ya  kukua  kwa  uchumi  wa  nchi  na  kuimarisha  huduma  za  jamii  katika  shughuli  zao  za  kila  siku.  Katika  kipindi  kilichopita,  jumla  ya  barabara  zenye  urefu  wa  kilomita  124.7  kwa  Unguja  zilijengwa  kwa  viwango  mbali  mbali,  na  kilomita  203.4  za  barabara  zimejengwa  huko  Pemba.  Kwa  lengo  la  kuimarisha  zaidi  miundombinu  ya  barabara  katika  kipindi  cha  miaka  mitano  ijayo,  Serikali  itaendeleza  kazi  ya  utunzaji  na  matengenezo  ya  barabara  zilizokwishajengwa  na  kufanya  marekebisho  katika  maeneo  yanayotuama  maji  ya  mvua  na  kuathiri  ubora  wa  barabara  hizo.  Kadhalika,  tutakamilisha  ujenzi  wa  barabara  ya  Jendele  –  Cheju-Kaebona  (km  11.7)  na  barabara  ya  Koani  hadi  Jumbi  (km  6.3)  kwa  kiwango  cha  lami  kwa  Unguja  na  barabara  ya  Ole  hadi  Kengeja  (km  35),  Makanyageni  hadi  Kangani  (km  ),  Finya  hadi  Kicha  (km  8.8)  na  barabara  kutoka  Mgagadu  hadi  Kiwani  (km  7.6)  kwa  kiwango  cha  lami  kwa  upande  wa  Pemba.  Kadhalika,  Serikali  itajenga  jumla  ya  kilomita  160.8  za  barabara  kwa  kiwango  cha  lami  kwa  Unguja  katika  maeneo  mbali  mbali  ya  Mikoa  yote  na  jumla  ya  kilomita  51.1  kwa  kiwango  cha  lami  huko  Pemba  kwa  maeneo  yote  ya  Mikoa  ya  Pemba.  Barabara  zote  hizi  zimefafanuliwa  vizuri  kwenye  Ilani  ya  CCM  ya  Uchaguzi  Mkuu  na  mipango  yake  ya  ujenzi  tayari  imepangwa.  Kazi  nyengine  zitakazoshughulikiwa  na  Serikali  ni  kuendeleza  kazi  ya  uwekaji  wa  taa  za  kuongozea  magari  kwa  kuweka  taa  katika  sehemu  sita,  ili  kupunguza  msongamano  katika  baadhi  ya  maeneo  ya  miji  hasa  katika  mji  wa  Unguja,  Wete  na  Chake  chake.  Vile  vile,  karakana  kuu  ya  Serikali  itaimarishwa  kwa  mashirikiano  na  sekta  binafsi  kwa  lengo  la  kuongeza  ufanisi  na  utoaji  wa  huduma  bora  za  kiufundi  kwa  taasisi  mbali  mbali  za  Serikali  na  watu  binafsi.  Mheshimiwa  Spika,  Kwa  lengo  la  kuiendeleza  sekta  ya  usafiri  wa  anga  katika  kipindi  cha  miaka  mitano  ijayo,  Serikali  itakamilisha  ujenzi  wa  jengo  jipya  la  abiria  katika  Kiwanja  cha  Ndege  cha  Kimataifa  cha  Abeid  Amani  Karume  (AAKIA),  ili  kuongeza  idadi  ya  abiria  wanaotumia  kiwanja  hicho  pamoja  na  kiwango  cha  mizigo  ili  kuongeza  mapato  ya  Serikali.  Kiwanja  cha  ndege  cha  Pemba  nacho  kitapanuliwa  ili  ziweze  kutua  ndege  kubwa  za  aina  ya  Boeing  737,  jengo  la  abiria  litajengwa  upya  na  miundombinu  na  huduma  za  abiria,  ndege  na  mizigo  katika  Kiwanja  cha  Ndege  cha  Pemba  itaimarishwa.  Vile  vile,  huduma  za  umeme  zitaimarishwa  na  kukamilisha  kazi  ya  ujenzi  wa  uzio  wa  kiwanja  hicho.  Serikali,  vile  vile  itaendelea  kuwapatia  mafunzo  na  vifaa  vya  kisasa  wafanyakazi  wa  Viwanja  vya  Ndege  vya  Unguja  na  Pemba  pamoja  na  kuimarisha  huduma  za  zimamoto  na  usalama  wa  viwanja  vya  ndege.  Katika  nchi  za  Visiwa  kama  Zanzibar,  usafiri  wa  baharini  ni  shughuli  muhimu;  jambo  linalosababisha  haja  ya  kuwepo  kwa  bandari  za  kisasa  ambazo  huwa  ni  milango  mikuu  ya  biashara  na  chachu  ya  ukuaji  wa  uchumi  na  ustawi  wa  wananchi  kwa  jumla.  Katika  kipindi  changu  cha  kwanza,  jitihada  za  kuziimarisha  bandari  zetu  na  shughuli  za  usafiri  wa  baharini  zilichukuliwa  na  kuleta  mafanikio  makubwa.  Mheshimiwa  Spika,  Kwa  lengo  la  kuimarisha  bandari,  katika  kipindi  cha  miaka  mitano  ijayo,  Serikali  itatekeleza  mradi  wa  ujenzi  wa  bandari  mpya  ya  kisasa  ya  kuhudumia  mizigo  katika  eneo  la  Mpigaduri  itakayoanza  kujengwa  baadae  mwaka  huu  kwa  mkopo  kutoka  Serikali  ya  Jamhuri  ya  Watu  wa  China.  Vile  vile,  bandari  ya  Malindi  itaendelezwa  kwa  kuongeza  vifaa  vya  huduma  kwa  abiria  pamoja  na  mizigo.  Bandari  ya  Mkoani  Pemba  itaendelezwa  kwa  kuipatia  vifaa  vya  kisasa  vya  kuhudumia  abiria  na  mizigo.  Aidha,  bandari  ya  Wete  nayo  inatarajiwa  kujengwa  kwa  juhudi  za  sekta  binafsi,  ambapo  muwekezaji  amejitokeza  na  yupo  tayari  kuifanya  kazi  hiyo.  Kadhalika,  Gati  ya  Mkokotoni  nayo  itajengwa  kwa  kukamilisha  kazi  ya  ujenzi  wa  jeti  kwa  ajili  ya  huduma  za  usafiri  wa  wananchi  hasa  wa  Tumbatu  na  usafirishaji  wa  mizigo  kwa  majahazi.  Shirika  la  Meli  na  Uwakala,  litafanyiwa  mabadiliko  makubwa  ili  liweze  kujiendesha  kibiashara  na  kununua  meli  nyengine  mpya  ya  abiria  ndogo  na  moja  ya  mafuta.  Aidha,  kuhusu  kuziimarisha  huduma  za  usafiri  wa  baharini,  Serikali  itahakikisha  kuwa  inaendelea  kusimamia  utekelezaji  wa  Sheria  na  Kanuni  za  usafiri  wa  baharini  ili  kupunguza  ajali  za  vyombo  vya  baharini  kwa  kuimarisha  utendaji  wa  Mamlaka  ya  Usafiri  wa  Baharini  (ZMA).  NISHATI  Mheshimiwa  Spika,  Upatikanaji  wa  nishati  ya  uhakika  ni  muhimu  katika  kuimarisha  ukuaji  wa  uchumi  na  ustawi  wa  maendeleo  ya  wananchi.  Mabadiliko  na  mafanikio  makubwa  tumeyafikia  nchini  katika  kuimarisha  sekta  ya  nishati  katika  kipindi  cha  miaka  mitano  iliyopita  mijini  na  vijijini,  Unguja  na  Pemba.  Visiwa  vyote  viwili  sasa  vina  nishati  ya  umeme  wa  uhakika.  Umeme  tayari  umefikishwa  kwenye  vijiji  129  na  kwenye  visiwa  vidogo  vidogo  kadhaa.  Katika  kipindi  cha  miaka  mitano  ijayo,  Serikali  itaendelea  na  juhudi  za  kuufikisha  umeme  katika  vijiji  na  visiwa  vidogo  vidogo,  vilivyobakia  ikiwemo  Kisiwa  cha  Fundo  ambapo  huduma  hizi  zinatarajiwa  kupatikana  katika  mwaka  wa  fedha  2016/2017.  Juhudi  za  kutafuta  umeme  wa  nishati  mbadala  zimefikia  hatua  kubwa  kwa  kushirikiana  na  washirika  wa  maendeleo  ambapo  utafiti  wa  kutumia  upepo  unaendelea.  Aidha,  Shirika  la  Umeme  la  Zanzibar  (ZECO)  litafanyiwa  mabadiliko,  ili  liweze  kutoa  huduma  bora  zaidi  kwa  wananchi  na  kujiendesha  kibiashara.  UCHIMBAJI  WA  MAFUTA  NA  GESI  Mheshimiwa  Spika,  Natanguliza  shukurani  zangu  kwa  waliokuwa  Wajumbe  wa  Baraza  la  Nane  la  Wawakilishi  kwa  mijadala  ya  kina  waliyoiendesha  juu  ya  suala  zima  la  uchimbaji  wa  mafuta  na  gesi.  Juhudi  zao  zimetuwezesha  kuifikia  hatua  hii  nzuri.  Rasimu  ya  mswada  wa  sheria  ya  mafuta  na  gesi  hivi  sasa  ipo  katika  hatua  nzuri  na  matumaini  yangu  ni  kuwa  baada  ya  muda  si  mrefu  italetwa  katika  Baraza  hili  tukufu  la  Wawakilishi  wa  Zanzibar  kwa  ajili  ya  kujadiliwa  na  kupitishwa.  Kwa  mara  nyengine  tena,  napenda  nimpongeze  kwa  dhati,  Rais  Mstaafu  wa  Awamu  ya  Nne  wa  Jamhuri  ya  Muungano  wa  Tanzania,  Mheshimiwa  Dkt.  Jakaya  Mrisho  Kikwete,  kwa  kuhakikisha  kwamba,  kabla  ya  kuondoka  kwake  madarakani  suala  la  Zanzibar  kuchimba  mafuta  yake  wenyewe  linapatiwa  ufumbuzi.  Tulishirikiana  kwa  dhati  katika  kulipatia  ufumbuzi  suala  hili.  Hivi  sasa,  Zanzibar  ina  uwezo  wa  kisheria  wa  kuchimba  mafuta  yake  kwa  mujibu  wa  Sheria  Namba  21  ya  mwaka  2015  iliyopitishwa  na  Bunge  la  Jamhuri  ya  Muungano  wa  Tanzania.  Sina  shaka,  Baraza  hili  la  Tisa  litasimama  imara  katika  kuendeleza  pale  tulipofika  katika  kipindi  kilichopita  na  litaharakisha  katika  utungaji  wa  sheria  tunazozihitaji  ili  tuweze  kuyachimba  mafuta  na  gesi  na  kufaidika  na  nishati  hizi  muhimu.  HUDUMA  ZA  JAMII  Mheshimiwa  Spika,  Uimarishaji  wa  huduma  za  jamii  ikiwemo  elimu,  afya,  huduma  za  maji  safi  na  salama  ni  miongoni  mwa  majukumu  muhimu  ya  Serikali  ya  Mapinduzi  ya  Zanzibar  katika  awamu  zake  zote  saba.  ELIMU  Mheshimiwa  Spika,  Katika  kipindi  cha  miaka  mitano  iliyopita,  Serikali  iliizingatia  huduma  ya  elimu  kuwa  ni  haki  ya  msingi  kwa  kila  mwananchi  na  nyenzo  muhimu  ya  maendeleo  ya  kiuchumi  na  kijamii.  Katika  kipindi  cha  miaka  mitano  iliyopita,  Serikali  ilichukua  hatua  za  kuimarisha  ubora  wa  elimu  inayotolewa  kuanzia  ngazi  ya  elimu  ya  maandalizi,  msingi,  sekondari,  elimu  ya  juu  na  elimu  inayotolewa  katika  vituo  vya  mafunzo  ya  amali,  vyuo  vya  ualimu  na  Chuo  Kikuu  cha  SUZA.  Mheshimiwa  Spika,  Katika  kipindi  cha  miaka  mitano  ijayo,  Serikali  itayaendeleza  mafanikio  hayo  katika  sekta  ya  elimu  pamoja  na  kuchukua  hatua  za  kuimarisha  elimu  katika  ngazi  mbali  mbali.  Kuhusu  Elimu  ya  Maandalizi,  Serikali  itasimamia  utekelezaji  wa  Sera  ya  Makuzi  na  Malezi  ya  Mtoto  na  itaanzisha  vituo  150  vya  Tucheze  Tujifunze  katika  Wilaya  nne  za  Unguja  na  Pemba.  Kwa  upande  wa  Elimu  ya  Msingi,  Serikali  itaongeza  kiwango  halisi  cha  uwandikishaji  hadi  kufikia  asilimia  100  mwaka  2020,  itajenga  skuli  mpya  10  za  ghorofa  katika  maeneo  yenye  upungufu  na  msongamano  mkubwa  wa  wanafunzi.  Vile  vile,  Serikali  itakamilisha  ujenzi  wa  madarasa  yaliyoanzishwa  kwa  nguvu  za  wananchi.  Lengo  la  kutoa  elimu  bila  ya  malipo  katika  elimu  ya  msingi  kwa  kutowachangisha  wazazi  michango  yoyote,  litaendelezwa  kutekelezwa.  Kadhalika,  Serikali  itaendelea  kulipia  gharama  za  mitihani  ya  kidatu  cha  tatu  na  mitihani  ya  Taifa  kwa  watahiniwa  wa  Kidatu  cha  Nne  na  cha  Sita.  Hatua  hii  ina  lengo  la  kuwaondolea  wazazi  mzigo  wa  kuchangia  huduma  za  elimu  ya  watoto  wao.  Mheshimiwa  Spika,  Serikali  itajenga  vituo  vipya  vya  Mafunzo  ya  Amali  huko  Makunduchi  kwa  Unguja  na  Daya  Mtambwe  huko  Pemba.  Aidha,  mafunzo  ya  ualimu  yataimarishwa  katika  ngazi  mbali  mbali.  Katika  kipindi  hiki  ujenzi  wa  dakhalia  katika  Chuo  Kikuu  cha  Taifa  (SUZA)  utaanza  na  ujenzi  wa  Chuo  Kikuu  kipya  katika  eneo  la  Dole  utaanza  kwa  kushirikiana  na  Serikali  ya  Saudi  Arabia.  Vile  vile,  nafasi  za  masomo  ya  elimu  ya  juu  zitaongezwa  kwa  kuuimarisha  Mfuko  wa  Bodi  ya  Mikopo,  ili  lengo  la  kuwanufaisha  wanafunzi  ,404  ifikapo  mwaka  2020  liweze  kufanikiwa.  Katika  kipindi  kijacho,  Serikali  itaongeza  idadi  ya  watu  wanaojua  kusoma,  kuandika  na  kuhesabu  pamoja  na  kuimarisha  Elimu  Mjumuisho  kwa  ajili  ya  watoto  wenye  mahitaji  maalumu.  Vile  vile,  Serikali  itaimarisha  na  itaendeleza  michezo  na  utamaduni  maskulini  ambapo  kipindi  cha  miaka  mitano  ijayo  somo  la  michezo  litaanzishwa  katika  skuli  sita  za  sekondari  zilizoteuliwa.  Skuli  nne  Unguja  na  mbili  huko  Pemba.  AFYA  Mheshimiwa  Spika,  Sekta  ya  afya  ni  muhimu  katika  kuimarisha  afya  za  wananchi  wetu  ili  waweze  kushiriki  kikamilifu  katika  shughuli  zao  za  kila  siku  na  kutoa  mchango  wao  katika  kuleta  maendeleo  nchini.  Katika  kipindi  cha  miaka  mitano  iliyopita,  Serikali  ya  Awamu  ya  Saba  ilichukua  hatua  mbali  mbali  katika  kuziimarisha  huduma  za  afya  ambapo  huduma  hizi  zinapatikana  si  zaidi  ya  kilomita  tano  ya  makaazi  ya  kila  mwananchi.  Katika  kipindi  cha  miaka  mitano  ijayo,  Serikali  itaongeza  jitihada  za  kuziimarisha  huduma  za  afya  kwa  kuendelea  kuishirikisha  sekta  binafsi.  Azma  yetu  ya  kuifanya  hospitali  ya  Mnazi  Mmoja  kuwa  ya  Rufaa  itaendelezwa  kwa  kuzikamilisha  zile  huduma  muhimu  ambazo  bado  zinashughulikiwa.  Hivi  sasa  Serikali  inakamilisha  utaratibu  wa  matibabu  ya  saratani  na  utibabu  wa  maradhi  ya  figo.  Vile  vile,  huduma  za  uchunguzi  wa  maradhi  zitaimarishwa  kwa  ununuzi  wa  vifaa  vya  kisasa  kama  “Magnetic  Resonance  Imaging  (MRI)”,  mashine  ya  uchunguzi  wa  “DNA”  na  vyengine.  Vile  vile,  idadi  ya  madaktari  na  mabingwa  wa  fani  mbali  mbali  itaongezwa.  Kadhalika,  Serikali  itatekeleza  mpango  wake  wa  kujenga  Hospitali  ya  kisasa  ya  Rufaa  katika  eneo  la  Binguni  Unguja.  Ujenzi  wa  Hospitali  ya  Abdalla  Mzee  unaoendelea  hivi  sasa  unatarajiwa  kukamilika  ifikapo  Septemba,  2016.  Hospitali  ya  Wete  Pemba  nayo  itaimarishwa  ili  hospitali  zote  mbili  zifikie  daraja  na  kiwango  cha  Hospitali  za  Mkoa.  Aidha,  Hospitali  ya  vijiji  ya  Makunduchi  na  Kivunge  kwa  Unguja  zimefika  hatua  kubwa  ya  kuwa  Hospitali  za  Wilaya  na  kazi  bado  inaendelea  kufanywa.  Kazi  kama  hiyo  inafanyika  kwa  hospitali  ya  Vitongoji  na  Micheweni.  Mheshimiwa  Spika,  Vile  vile,  Serikali  itaendeleza  jitihada  za  kuimarisha  Huduma  ya  Afya  ya  Mama  na  Mtoto  kwa  kuendeleza  ujenzi  wa  majengo  mapya  ya  wodi  ya  wazazi  na  wodi  ya  watoto  unaoendelea  sasa  katika  Hospitali  Kuu  ya  Mnazi  mmoja.  Jumla  ya  vituo  19  vya  afya  ya  msingi  Unguja  na  Pemba  vitafanyiwa  matengenezo  makubwa  na  kuvipatia  vifaa  vya  kisasa  ili  kupunguza  kiwango  cha  vifo  vya  mama  na  mtoto.  Mapambano  dhidi  ya  maradhi  ya  Malaria,  UKIMWI,  kifua  kikuu  na  ukoma  na  maradhi  mengine  ya  kuambukiza  na  yasiyokuwa  ya  kuambukiza  yanaendelezwa  kwa  mafanikio.  Kiwango  cha  maradhi  ya  malaria  bado  kipo  chini  ya  asilimia  moja.  Utoaji  wa  elimu  ya  afya  kwa  wananchi  unaendelezwa  vizuri,  ili  kupunguza  ongezeko  la  maradhi  ya  saratani,  kisukari  na  shinikizo  la  damu.  Serikali  vile  vile,  itakiimarisha  Chuo  cha  Taaluma  za  Sayansi  ya  Afya  kwa  kukiunganisha  na  Chuo  Kikuu  cha  Taifa  cha  Zanzibar,  ili  kiweze  kutoa  wataalamu  wenye  elimu  ya  kiwango  cha  shahada;  katika  fani  mbali  mbali.  Kadhalika,  madaktari  na  madaktari  mabingwa  wa  fani  mbali  mbali  watapatiwa  mafunzo  ili  tuweze  kujitosheleza  na  mahitaji  yaliyopo.  Vile  vile,  idadi  ya  madaktari  wanaofundishwa  katika  kitivo  cha  udaktari  katika  Chuo  Kikuu  cha  SUZA  na  vyengine  itaongezwa;  ili  lengo  la  Serikali  lililowekwa  kwenye  Mpango  wa  Afya  wa  mwanzo  hapo  1965  wa  daktari  mmoja  ahudumie  watu  6,000  liweze  kufikiwa.  Hivi  sasa  daktari  mmoja  anahudumia  watu  8,885  (1:8885).  Vile  vile,  tafiti  mbali  mbali  katika  maeneo  ya  Afya  ya  mama  na  mtoto,  maradhi  ya  kuambukiza  na  yasiyoambukiza  zitaendelezwa  pamoja  na  mifumo  ya  utoaji  huduma  za  afya.  Huduma  za  matibabu  ya  wagonjwa  walioathirika  na  dawa  za  kulevya  na  afya  ya  akili  zitaimarishwa  na  kujenga  kituo  maalumu  kwa  waathirika  wa  dawa  za  kulevya.  Serikali  itaongeza  bidii  katika  kukabiliana  na  matumizi  ya  dawa  za  kulevya  ili  kuwanusuru  vijana  ambao  ni  nguvu  kazi  ya  Taifa.  Aidha,  Serikali  itaimarisha  upatikanaji,  ugawaji,  usambazaji  na  udhibiti  wa  dawa,  vifaa  vya  utibabu,  dawa  za  uchunguzi  wa  maradhi  na  “reagents”  zenye  ubora.  Vile  vile,  Serikali  itaandaa  Sheria  ya  Uanzishaji  wa  Mfuko  wa  Bima  ya  Afya  na  kusimamia  utekelezaji  wa  mfuko  huo.  Kadhalika,  Serikali  itaandaa  utaratibu  mzuri  wa  namna  wananchi  watakavyochangia  huduma  za  afya  wanapoelezwa  kufanya  hivyo.  Hivi  sasa  hakuna  mpango  unaofahamika  katika  jambo  hili.  MAJI  Mheshimiwa  Spika,  Mafanikio  makubwa  yamepatikana  katika  kuimarisha  huduma  za  maji  safi  na  salama  kupitia  miradi  na  programu  mbali  mbali  za  maji  mijini  na  vijijini.  Katika  kipindi  kilichopita  hadi  mwishoni  mwa  mwaka  2015  hali  ya  upatikanaji  wa  maji  safi  na  salama  imefikia  asilimia  87  kwa  mijini  na  asilimia  kwa  vijijini.  katika  kipindi  cha  miaka  mitano  ijayo,  Serikali  itaendelea  kuimarisha  usambazaji  wa  huduma  ya  maji  safi  na  salama  kwa  wananchi  kutoka  asilimia  87  mwaka  2015  hadi  asilimia  97  mwaka  2020  kwa  mijini  na  kutoka  asilimia  70  mwaka  2015  hadi  asilimia  85  kwa  vijijini  ifikapo  mwaka  2020.  Vile  vile,  itaendeleza  jitihada  za  kuimarisha  miundombinu  ya  maji  ili  kupunguza  upotevu  wa  maji.  Vyanzo  vya  maji  vitahifadhiwa,  vitatunzwa  na  vitalindwa  pamoja  na  maeneo  ya  kuhifadhia  maji.  Vile  vile,  wananchi  watahamasishwa  juu  ya  umuhimu  wa  uhifadhi,  utumiaji  na  uchangiaji  wa  huduma  ya  maji  safi  na  salama.  Utafiti  wa  matumizi  ya  nishati  ya  jua  katika  visima  na  vyanzo  vya  maji  utafanywa,  kwa  lengo  la  kupatikana  huduma  hizi  kwa  ufanisi.  VYOMBO  VYA  HABARI  Mheshimiwa  Spika,  Vyombo  vya  habari  vina  umuhimu  mkubwa  katika  kuhamasisha  shughuli  za  maendeleo  ya  kiuchumi,  kijamii  na  kisiasa  pamoja  kupanua  uhuru  na  haki  ya  wananchi  ya  kupata  taarifa.  Katika  kipindi  cha  miaka  5  ijayo,  Serikali  itahakikisha  kwamba  uhuru  wa  vyombo  vya  habari  unaendelea  kuimarishwa  na  vyombo  hivyo  vinatimiza  wajibu  wake  kwa  weledi  na  kuzingatia  maadili  ya  kazi  zao.  Serikali  itaimarisha  matumizi  ya  TEHAMA  na  kuendeleza  mageuzi  ya  sekta  ya  Habari,  ili  kuongeza  ufanisi  na  weledi.  Vile  vile,  Shirika  la  Habari  la  Zanzibar  (ZBC)  litaimarishwa  kwa  kulipatia  mitambo,  vifaa  vya  kisasa  ili  kuukamilisha  utaratibu  wa  matumizi  ya  “Digital”  kwa  TV  na  Redio.  Aidha,  mafunzo  ya  wafanyakazi  wake  katika  kada  mbali  mbali  yatatolewa  ndani  na  nje  ya  nchi.  Tutaendelea  kuwashajihisha  wawekezaji  ili  wawekeze  katika  vyombo  vya  habari  binafsi.  Mheshimiwa  Spika,  Kuhusu  Kiwanda  cha  Upigaji  Chapa  na  Mpiga  Chapa  Mkuu  wa  Serikali,  Serikali  itakiimarisha  na  kukiongezea  vifaa  na  wataalamu.  Vile  vile,  Serikali  itakiimarisha  Chuo  cha  Uandishi  wa  Habari  ili  kiwe  chachu  ya  kuendeleza  tasnia  ya  habari  na  kuendeleza  vipaji  vya  uandishi  wa  habari.  Hata  hivyo,  tasnia  ya  habari  imekabiliwa  na  changamoto  ya  matumizi  mabaya  ya  intaneti  na  mitandao  ya  kijamii.  Matarajio  yangu  ni  kuwa  wakati  utakapofika  mtahakikisha  mnajadili  na  mnairidhia  Sheria  ya  Makosa  ya  Matumizi  ya  Mitandao  ya  Mwaka  2015  iliyopitishwa  na  Bunge  la  Jamhuri  ya  Muungano  wa  Tanzania  ili  sheria  hii  iweze  kutumika  hapa  Zanzibar.  Lengo  letu  tuwe  na  matumizi  ya  mitandao  yanayozingatia  sheria,  heshima,  faragha  na  haki  za  wananchi  pamoja  na  utunzaji  wa  siri  za  Serikali.  UTAMADUNI  NA  MICHEZO  Mheshimiwa  Spika,  Kwa  kutambua  kuwa  utamaduni  ni  nyenzo  muhimu  katika  kulinda  na  kudumisha  mapenzi,  umoja,  mila,  desturi  na  silka  njema  katika  jamii,  Serikali  kwa  kushirikiana  na  sekta  binafsi  ilichukua  juhudi  mbali  mbali  za  kuendeleza  na  kulinda  utamaduni  wetu.  Katika  kipindi  hiki  cha  pili,  Serikali  itaendelea  na  juhudi  za  kuulinda,  kuudumisha  na  kuutangaza  utamaduni  wa  Mzanzibari  kwa  kuendelea  kuandaa  matamasha  ya  utamaduni.  Aidha,  tutawaelimisha  wananchi  hasa  vijana  juu  ya  matumizi  bora  ya  mitandao  pamoja  na  kufanya  ukaguzi  wa  kazi  za  sanaa  mbali  mbali.  Tutaendelea  na  jitihada  za  kuimarisha  lugha  ya  Kiswahili  na  kuzifanya  lahaja  za  Zanzibar  kuwa  ni  chimbuko  la  Kiswahili  fasaha.  Vile  vile,  tutaendelea  kuimarisha  tasnia  ya  sanaa  kwa  kuongeza  kasi  ya  kutafuta  na  kukuza  vipaji  vya  wasanii  pamoja  na  kuimarisha  maslahi  yao  kwa  kuimarisha  mfumo  uliopo  wa  matumizi  ya  hakimiliki.  Mheshimiwa  Spika,  Vile  vile,  tutazidisha  juhudi  zetu  katika  kuyaendeleza  mafanikio  tuliyoyapata  katika  sekta  ya  michezo  kwa  kuyaimarisha  mashindano  ya  riadha  ya  Wilaya  na  kuliimarisha  Bonanza  la  michezo  la  vikundi  vya  mazoezi.  Jitihada  zetu  za  kuimarisha  michezo  katika  maskuli,  bila  ya  shaka  zitafanikiwa.  Kadhalika,  tutakamilisha  matengenezo  ya  Kiwanja  cha  Mao  Tse  Tung  na  kujenga  viwanja  vya  michezo  kwa  kila  Wilaya.  Tutahamasisha  ushiriki  wa  michezo  na  ufanyaji  wa  mazoezi  ya  viungo  kama  ni  hatua  muhimu  ya  kuimarisha  afya  za  wananchi.  Tutaendeleza  michezo  ya  asili  ya  Zanzibar,  ikiwemo  mashindano  ya  resi  za  ngalawa,  bao,  karata,  mchezo  wa  ng’ombe  na  mengineyo.  Watu  wenye  ulemavu  nao  tutawahamasisha  kwa  kuwapatia  vifaa  pamoja  na  vyama  vya  michezo  vinavyohusika,  ili  waweze  kushiriki  kikamilifu  katika  kuendeleza  michezo.  Wasanii  wataendelea  kusaidiwa,  wataendelezwa  na  wale  walioijengea  nchi  yetu  heshima  katika  ulimwengu  wa  utamaduni,  wataenziwa  na  watapewa  heshima  yao.  KUYAENDELEZA  MAKUNDI  MAALUM  VIJANA  Mheshimiwa  Spika,  Serikali  inatambua  umuhimu  wa  kundi  la  Vijana  kuwa  ni  rasilimali  na  nguvukazi  ya  Taifa.  Vijana  walioandaliwa  vyema  na  kujipanga  vizuri  wanao  mchango  mkubwa  katika  kukuza  uchumi  na  maendeleo  ya  jamii.  Changamoto  kubwa  inayowakabili  vijana  mijini  na  vijijini  ni  ukosefu  wa  ajira,  kukosa  ujuzi  na  maarifa  ya  kisasa  pamoja  na  mitaji,  hivyo  kushindwa  kujiendeleza  na  kutekeleza  wajibu  wao  wa  kushiriki  katika  ujenzi  wa  uchumi  wa  kisasa.  Serikali  ilichukua  hatua  mbali  mbali  za  kuwaendeleza  vijana  katika  kipindi  kilichopita.  Kwa  lengo  la  kuzipatia  ufumbuzi  changamoto  zinazowakabili  vijana,  Serikali  katika  kipindi  kijacho  cha  miaka  mitano,  itachukua  hatua  za  kuuimarisha  mfuko  maalum  wa  vijana,  ili  vijana  wengi  zaidi  waweze  kunufaika  na  mfuko  huo  na  kwenye  kazi  mbali  mbali  pamoja  na  kujiajiri  katika  kilimo  cha  kisasa  na  kuanzisha  "green  house'  moja  kwa  kila  Wilaya.  Aidha,  Serikali  itawahamasisha  vijana  5,000  waliomaliza  vyuo  Vikuu  kuanzisha  vikundi  vya  uzalishajimali  na  utoaji  wa  huduma  na  kuwapatia  mafunzo  na  mikopo  ili  waweze  kujiajiri.  Kadhalika,  Baraza  la  Vijana  litaendelezwa,  ili  kuongeza  ushiriki  wa  vijana  katika  ngazi  mbali  mbali  za  uamuzi.  Aidha,  jitihada  za  Serikali  za  kuongeza  ajira  kwa  kushirikiana  na  sekta  binafsi,  zitaendelezwa.  WANAWAKE  Mheshimiwa  Spika,  Ni  dhahiri  kuwa  wanawake  wana  uwezo  mkubwa  katika  kuchochea  kasi  ya  maendeleo  ya  kiuchumi,  kisiasa  na  kijamii.  Serikali  katika  kipindi  kilichopita,  iliwaendeleza  wanawake  kwa  lengo  la  kuwapa  uwezo  wa  kutumia  fursa  zilizopo  katika  kujiendeleza  kiuchumi,  kijamii  na  kisiasa.  Kwa  lengo  la  kuwawezesha  wanawake  kiuchumi,  kijamii  na  kisiasa  katika  miaka  mitano  ijayo,  Serikali  itayaendeleza  yale  mafanikio  yote  yaliyopatikana.  Vile  vile,  itaendelea  kusimamia  upatikanaji  wa  haki  za  wanawake  na  kupiga  vita  mila  na  desturi  zinazowabagua  au  kuwadhalilisha  na  kusimamia  utekelezaji  wa  sheria  na  mikataba  yote  ya  Kimataifa  inayohusu  ustawi  wa  wanawake.  Aidha,  Serikali  itaanzisha  jumla  ya  vikundi  vya  wanawake  na  kuwapatia  mafunzo  ya  ujasiriamali  pamoja  na  mikopo  ili  waweze  kujiajiri  wenyewe.  Kadhalika,  kituo  kiliopo  Kibokwa  cha  kuwafundisha  wanawake  kutengeneza  vifaa  vya  umeme  wa  jua  kitaendelea  kuimarishwa  ili  kiwafundishe  wanawake  wengi  zaidi.  Vile  vile,  kampeni  ya  kupinga  udhalilishaji  wanawake  na  watoto  itaendelezwa  kwa  kasi,  ili  hatimae  matatizo  haya  yasiwepo  kwenye  jamii  zetu.  WAZEE  Wazee  ni  hazina  na  chem  chem  ya  busara  na  hekima  katika  jamii  kutokana  na  uzoefu  walionao  katika  maisha.  Serikali  inaheshimu  mchango  wa  wazee  katika  maendeleo  yetu  pamoja  na  malezi  na  maadili  mema  wanayoyatoa  kwenye  jamii  yetu.  Katika  kipindi  cha  miaka  mitano  ijayo,  Serikali  itaongeza  juhudi  katika  kuziimarisha  huduma  za  kijamii  na  mahitaji  muhimu  wanayopewa  wazee  wanaotunzwa  katika  nyumba  za  wazee  za  Unguja  na  Pemba.  Kadhalika,  Serikali  itaanza  kutekeleza  Mpango  wa  kuwapatia  Pencheni  maalum  wazee  wote  waliofikia  umri  wa  miaka  70  bila  ya  kujali  historia  ya  kazi  walizokuwa  wakizifanya.  Vile  vile,  Serikali  itaandaa  utaratibu  maalum  wa  kuwapatia  wazee  huduma  za  matibabu  bure.  WATOTO  Mheshimiwa  Spika,  Watoto  wana  haki  ya  kulindwa  na  kuishi  vizuri  bila  ya  matatizo  na  ni  sehemu  muhimu  ya  wanajamii.  Watoto  wetu  wanayo  haki  ya  kuishi,  kutoa  mawazo  yao,  kupata  lishe  bora,  kupata  haki  ya  elimu  na  kutobaguliwa  kwa  namna  yoyote.  Serikali  katika  miaka  mitano  iliyopita  ilizingatia  umuhimu  huo  na  ilitekeleza  mipango  ya  kuwapatia  watoto  haki  zao  za  msingi.  Ili  kuhakikisha  haki  za  watoto  zinaendelea  kulindwa,  katika  kipindi  kijacho  Serikali  itayaendeleza  yale  mafanikio  yote  yaliyopatikana.  Vile  vile,  itaziimarisha  Mahkama  za  watoto  na  kusimamia  uanzishwaji  na  uendeshaji  wa  mabaraza  ya  watoto  na  kamati  za  wazazi  katika  Shehia,  Wilaya  na  Mikoa  yote  ya  Zanzibar,  ili  kupinga  vitendo  vya  udhalilishaji  dhidi  ya  watoto.  Kadhalika,  jitihada  zetu  za  kupiga  vita  ajira  za  watoto  zitaendelezwa  pamoja  na  kusimamia  utekelezaji  wa  sheria  na  mikataba  ya  Kimataifa  inayohusu  haki,  usawa  na  hifadhi  ya  mtoto.  WATU  WENYE  ULEMAVU  Mheshimiwa  Spika,  Watu  wenye  ulemavu  wana  haki  kwa  mujibu  wa  Katiba  ya  Zanzibar  ya  ,  kutambuliwa  utu  wao,  kuendelezwa,  kuheshimiwa,  kushirikishwa  na  kulindwa  dhidi  ya  vitendo  vinavyowabagua.  Katika  kipindi  hiki,  tutaendeleza  kusimamia  utekelezaji  wa  mipango  na  programu  mbali  mbali  zenye  lengo  la  kuwaendeleza  watu  wenye  ulemavu.  Mfuko  wa  Watu  Wenye  Ulemavu  tuliouanzisha  kipindi  kilichopita  utaimarishwa  na  tutahakikisha  kuwa  huduma  muhimu  na  mahitaji  ya  nyenzo  zote  pamoja  na  dawa  zinapatikana  bila  ya  malipo.  Aidha,  tutaendeleza  na  utoaji  wa  mafunzo  na  elimu  kwa  wazazi,  walezi  na  walimu  juu  ya  namna  ya  kuwakuza  watoto  wenye  ulemavu  na  tutayazingatia  makaazi  yao  wanayoishi.  DEMOKRASIA  NA  UTAWALA  BORA  Mheshimiwa  Spika,  Demokrasia  na  utawala  bora  ni  nguzo  na  nyenzo  muhimu  katika  ujenzi  wa  jamii  yenye  umoja,  mshikamano,  uadilifu  na  uwajibikaji.  Kwa  lengo  la  kuimarisha  utawala  wa  sheria,  Serikali  imefanya  jitihada  kubwa  ya  kuziimarisha  taasisi  zinazosimamia  utawala  bora,  watendaji  wake  pamoja  na  mazingira  ya  kufanyia  kazi.  Katika  kipindi  cha  miaka  mitano  ijayo,  Serikali  itaongeza  kasi  katika  kuziendeleza  juhudi  hizo  kwa  lengo  la  kuongeza  ufanisi.  Pamoja  na  mambo  mengine,  Serikali  ina  mpango  wa  kujenga  wa  jengo  jipya  la  Mahkama  Kuu  huko  Tunguu,  kukamilisha  ujenzi  wa  Mahkama  ya  Watoto  Mahonda  na  kuyafanyia  matengenezo  makubwa  majengo  ya  mahkama  ya  Mfenesini,  Mwanakwerekwe  na  Wete  na  kuzisogeza  huduma  za  Mahkama  karibu  na  wananchi.  Mheshimiwa  Spika,  Katika  kusimamia  maadili  ya  viongozi  na  nidhamu  ya  utumishi,  Serikali  katika  kipindi  kilichopita  ilianzisha  Sheria  ya  Kuzuia  Rushwa  na  Uhujumu  Uchumi  Namba.  1  ya  2012  na  Sheria  ya  Maadili  ya  Viongozi  wa  Umma  Namba  8  ya  mwaka  2015.  Kufuatia  sheria  hiyo,  Serikali  ilianzisha  Mamlaka  ya  Kuzuia  Rushwa  na  Uhujumu  Uchumi  na  hivi  karibuni  nitaianzisha  Tume  ya  Maadili  ya  Viongozi  wa  Umma.  Katika  kipindi  hiki,  nitahakikisha  kwamba  Tume  ya  Maadili  ya  Viongozi  wa  Umma,  inafanya  kazi  ipasavyo  ili  viongozi  wote  waliotajwa  katika  sheria  ya  Maadili  ya  Viongozi  wa  Umma  wanatangaza  mali  zao  kwa  mujibu  wa  sheria  hio.  Kila  kiongozi  atatakiwa  atekeleze  wajibu  wake  kwa  wakati  uliowekwa.  Katika  kupambana  na  rushwa  na  uhujumu  wa  uchumi,  Serikali  haitomvumilia  mtu  yeyote  atakayebainika  kuzibeza  na  kutaka  kuzirudisha  nyuma  jitihada  za  Serikali  kutokana  na  udhaifu  wake  wa  kimaadili.  Hapana  asiyejua  kuwa  rushwa  ni  adui  wa  haki  na  Mwenyezi  Mungu  ameikataza  rushwa.  Katika  kulikemea  jambo  hili,  Mwenyezi  Mungu  katika  aya  ya  188  ya  Surat  Al-Baqarah  ametuasa  kwa  kusema:”Wala  msiliane  mali  zenu  kwa  batili  na  kuzipeleka  kwa  mahakimu  ili  mpate  kula  sehemu  ya  mali  ya  watu  kwa  dhambi,  na  hali  mnajua”.  Kadhalika,  ipo  hadithi  mashuhuri  ambapo,  Mtume  Muhammad  (SAW)  amesema  kwamba:  “Mwenyezi  Mungu  amemlaani  mtoa  rushwa  na  mpokeaji  rushwa  na  anaeshuhudia  na  anaeandika”.  Lakini  Serikali  nayo  inaichukia  na  inaipiga  vita,  ndio  maana  tunafanya  jitihada  za  kushughulika  nayo  na  tumelazimika  kutunga  Sheria  ya  Kuzuia  na  Rushwa  na  Uhujumu  Uchumi.  Kwa  upande  mwengine,  wananchi  nao  wanaichukia  rushwa  na  hawavipendi  vitendo  vinavyoambatana  nayo.  Wapo  wananchi  wanaovijua  vitendo  vinavyoashiria  rushwa  ambavyo  vinafanywa  katika  maofisi  yetu,  inasemekana  baadhi  yao  wanadiriki  kuvisema.  Tutawachunguza  viongozi  na  watumishi  wanaofanya  vitendo  hivyo,  kwa  kuzingatia  sheria  na  taasisi  zake,  ili  tuujue  ukweli  na  hatimae  tuchukue  hatua.  Iwapo  mambo  hayo  yanayofanyika,  wanayoyasema  baadhi  ya  wananchi;  ndio  hayo  yanayoitwa  majipu,  basi  nataka  niahidi,  tutayatumbua  na  moyo  wake  tutautoa.  Nataka  niwahakikishie  wananchi  kwamba,  kauli  yangu  hii  si  maneno  matupu  bali  yataambatana  na  vitendo.  Mheshimiwa  Spika,  Vile  vile,  katika  jitihada  zetu  za  kusimamia  matumizi  bora  ya  fedha  za  umma,  Serikali  itadhibiti  na  kuzuwia  safari  za  nje  za  kikazi  zisizo  za  lazima.  Semina,  kongamano  na  mikutano  inayofanywa  kwa  kutoa  posho  wakati  wa  saa  za  kazi,  itawekewa  utaratibu  mpya.  Serikali  itahakikisha  kuwa  ubora  wa  miradi  inayotekelezwa  na  ununuzi  wa  vifaa  na  huduma  mbali  mbali  zinalingana  na  thamani  ya  fedha  zilizotumika  (Value  for  Money).  Zipo  taarifa  kwamba  kuna  ubabaishaji  mkubwa  unafanyika,  katika  ununuzi  wa  vifaa  na  nyenzo.  Ni  jukumu  la  Watendaji  Wakuu  na  wale  wote  wenye  dhamana  ya  manunuzi  na  kuidhinisha  miradi,  kuzingatia  Sheria  Namba  9  ya  ya  Manunuzi  na  Uondoshaji  wa  Mali  za  Umma,  wahakikishe  kwamba  taratibu  zote  za  manunuzi  zinafuatwa.  Nachukua  nafasi  hii,  kuwahimiza  viongozi  watakaopewa  nyadhifa  mbali  mbali  kuwa  wabunifu  katika  kupanga  na  kutekeleza  mipango  iliyo  kwenye  dhamana  walizokabidhiwa.  Ni  vigumu  kwenda  katika  kasi  tunayoitaka  ikiwa  kila  kiongozi  atategemea  maelekezo  na  mipango  kutoka  kwa  Rais  au  Makamu  wake  ndipo  atekeleze  wajibu  wake.  Nawahimiza  viongozi  watakaopewa  dhamana  kutumia  utaalamu  wao  kwa  kuleta  maendeleo  na  lazima  waielewe  mipango  na  sheria  zinazohusiana  na  majukumu  waliyopewa  na  taasisi  wanazozifanyia  kazi  na  kuzitekeleza  ipasavyo.  Lazima  waifanye  kazi  ya  kuwasimamia  watumishi  walio  chini  yao  na  wale  watakaozikiuka  sheria  na  taratibu  watapaswa  wawachukulie  hatua  na  kuwawajibisha.  Kama  hawatafanywa  hivyo,  basi  na  wao  watawajibishwa.  Mheshimiwa  Spika,  Katika  utekelezaji  wa  utawala  bora,  nitaendelea  kuhakikisha  kuwa  Mihimili  yetu  Mitatu,  (Serikali,  Baraza  la  Wawakilishi  na  Mahkama),  kila  mmoja  unafanya  kazi  ukiwa  huru  na  kwa  mujibu  wa  sheria  zilizobainishwa  katika  Katiba  ya  Zanzibar  ya  mwaka  1984.  Tutahakikisha  kila  muhimili  unapata  fedha  za  kuendesha  shughuli  zake  kwa  mujibu  wa  uwezo  wa  Bajeti  ya  Serikali  na  si  zaidi  ya  hilo.  Hapatakuwa  na  fedha  za  ziada,  zaidi  ya  zile  zitakazopitishwa  katika  bajeti.  BARAZA  LA  WAWAKILISHI  Mheshimiwa  Spika,  Kwa  mara  nyengine  tena,  nakupongezeni  Waheshimiwa  Wajumbe  wa  Baraza  hili  kwa  kuchaguliwa  na  wananchi  ili  muwawakilishe  katika  Baraza  hili  la  Tisa.  Sote  tunafahamu  kwamba  ili  ushinde  nafasi  ya  Mjumbe  wa  Baraza  la  Wawakilishi,  panahitajika  juhudi  na  ujasiri  mkubwa.  Aidha,  mgombea  anahitaji  busara,  hekima,  uvumilivu,  ufasaha  na  uwezo  wa  kujieleza  na  mapenzi  kutoka  kwa  wananchi.  Hapana  shaka,  nyinyi  mnapendwa  na  ni  chaguo  la  wananchi.  Kwa  msingi  huo,  mtaithamini  heshima  waliyokupeni  wananchi  kwa  kukuchagueni  ili  muwaongoze  na  mshirikiane  nao  katika  jitihada  za  kuiletea  maendeleo  ya  nchi  yetu.  Kazi  iliyo  mbele  yetu  ni  kushikamana  katika  kuwahudumia  wananchi  kwa  kuzingatia  maadili  ya  uongozi  na  sheria  mbali  mbali  zinazotuongoza.  Ni  matumaini  yangu  kuwa  mtatekeleza  wajibu  wenu  kwa  kuzingatia  kifungu  cha  88(a-d)  cha  Katiba  ya  Zanzibar  ya  mwaka  1984  na  kanuni  za  Baraza  la  Wawakilishi  ziliopo;  utekelezaji  wa  Ilani  ya  Uchaguzi  ya  CCM  ya  mwaka  /2020  pamoja  na  mipango  mengine  ya  maendeleo.  Chombo  hiki  kinaendeshwa  kwa  taratibu  za  sheria  na  kanuni.  Kwa  hivyo,  kila  mjumbe  anawajibika  kuzifuata  na  kutekeleza  majukumu  yake  kufuatana  na  sheria  na  kanuni  hizo.  Nimefarajika  kwa  kuwepo  mchanganyiko  mzuri  wa  Waheshimiwa  Wajumbe  wapya  pamoja  na  wale  wa  zamani,  wenye  uzoefu  wa  shughuli  za  Baraza  la  Wawakilishi.  Mchanganyiko  huo,  unanipa  matumaini  makubwa  kwamba  shughuli  za  Baraza  zitapata  ufanisi  mkubwa.  Waheshimiwa  Wajumbe  wenye  uzoefu,  hamna  budi  kuwasaidia  na  kuwaongoza  wajumbe  wapya  na  wao  wawe  tayari  kujifunza  kutoka  kwenu.  Aidha,  nimeridhishwa  na  kuwepo  kwa  idadi  kubwa  ya  wajumbe  wanawake  na  vijana  katika  Baraza  hili,  jambo  ambalo  limeongeza  fursa  ya  uwakilishi  wa  makundi  haya  yenye  idadi  kubwa  ya  watu  katika  jamii  yetu.  Hongereni  sana.  Naamini  kwamba  mtarejesha  imani  waliyokupeni  wananchi  wa  Zanzibar,  kwa  kuunga  mkono  juhudi  zangu  za  kupambana  na  rushwa,  ubadhirifu  na  uhujumu  wa  uchumi  katika  nchi  yetu.  Kadhalika,  mtafanya  hivyo  kwa  michango  mtakayoitoa  katika  Baraza  hili  na  kwa  vitendo  kwa  utekelezaji  wa  Sheria  ya  Kuzuia  Rushwa  na  Uhujumu  wa  Uchumi  na  Sheria  ya  Maadili  ya  Viongozi  wa  Umma.  Naelewa  kwamba  nyinyi  ni  makini  na  mahiri  na  sina  shaka  mtatekeleza  wajibu  wenu  ipasavyo.  IDARA  MAALUM  ZA  SMZ  Mheshimiwa  Spika,  Idara  Maalum  za  SMZ  zimeonesha  umahiri,  ukakamavu  na  umakini  wao  katika  kutekeleza  Sera  ya  CCM  ya  kulinda  na  kudumisha  amani  nchini  katika  kipindi  chote  cha  miaka  mitano  iliyopita.  Idara  Maalum  zimeshirikiana  vya  kutosha  na  Vikosi  vya  Ulinzi  na  Usalama  vya  Jamhuri  ya  Muungano  wa  Tanzania  katika  kuzima  majaribio  pamoja  na  kukomesha  viashirio  vya  uvunjaji  wa  amani  nchini.  Idara  hizi  ziko  mstari  wa  mbele  katika  kutoa  huduma  za  jamii  kwa  wananchi  hasa  elimu  na  afya  kupitia  taasisi,  skuli,  vyuo  na  hospitali  zilizoanzishwa  ndani  ya  vituo  vya  Idara  Maalum.  Vile  vile,  zimekuwa  zikishiriki  kikamilifu  katika  michezo  ambapo  zimefanikiwa  kutwaa  ubingwa  katika  mashindano  mbali  mbali.  Katika  kipindi  cha  miaka  mitano  ijayo,  Serikali  itazidi  kuziimarisha  Idara  Maalum  za  SMZ  kwa  kuwapatia  watendaji  wake  mafunzo,  vifaa  vya  kisasa  na  kuimarisha  maslahi  yao  kadri  hali  itakavyoruhusu  ili  kuwawezesha  kutekeleza  majukumu  ipasavyo.  Nitatekeleza  ahadi  yangu  niliyoitoa  kwao  wakati  wa  Kampeni  za  uchaguzi  ya  kuangalia  upya  maslahi  yao  ili  yalingane  na  wenzao  wa  SMT  kwa  lengo  la  kuwapunguzia  ukali  wa  maisha  na  kuongeza  ufanisi  katika  kazi  zao.  Kama  nilivyoeleza  hapo  mwanzo  kwamba,  suala  hili  litategemea  uwezo  wa  Serikali  katika  kukusanya  mapato.  Uamuzi  si  tatizo  na  tayari  nishaufanya.  USHIRIKIANO  NA  NCHI  NYENGINE  NA  WAZANZIBARI  WANAOISHI  NJE  Mheshimiwa  Spika,  Katika  uongozi  wangu,  nitahakikisha  Zanzibar,  ikiwa  ni  sehemu  ya  Jamhuri  ya  Muungano  wa  Tanzania,  inaendelea  kuwa  na  uhusiano  na  mashirikiano  mema  na  nchi  mbali  mbali  duniani  pamoja  na  Mashirika  ya  Kimataifa  juu  ya  masuala  mbali  mbali  ya  kiuchumi,  kisiasa  na  kijamii.  Serikali  ya  Mapinduzi  ya  Zanzibar  itaendelea  kushirikiana  na  Serikali  ya  Jamhuri  ya  Muungano  wa  Tanzania  katika  kuimarisha  ushirikiano  na  Jumuiya  ya  Afrika  Mashariki  pamoja  na  Jumuiya  nyengine  za  Kikanda  ambazo  Jamhuri  ya  Muungano  wa  Tanzania  ni  mwanachama.  Katika  kipindi  cha  pili  cha  Awamu  ya  Saba,  nitahakikisha  tunazidi  kukiimarisha  Kitengo  maalum  nilichokianzisha  cha  kuratibu  masuala  ya  Wazanzibari  Wanaoishi  Nchi  za  Nje  ili  kiendelee  kuwashajiisha  kushiriki  katika  shughuli  za  maendeleo  ya  nchi  yetu.  Nitaendelea  kukutana  nao  kila  ninapopata  fursa  ya  kuzitembelea  nchi  wanazoishi,  ili  tubadilishane  mawazo  kwa  maslahi  ya  nchi  yetu.  Tumedhamiria  kuandaa  Kongamano  la  Kimataifa  la  Wanadiaspora  mwezi  Agosti,  2016  ambalo  litawashirikisha  Wanadiaspora  wa  Zanzibar  kwa  jumla  wanaoishi  katika  mataifa  mbali  mbali.  Lengo  la  Kongamano  hilo,  ni  kuushajiisha  ushiriki  wa  Watanzania  katika  kupanga  na  kutekeleza  mipango  mbali  mbali  ya  maendeleo  ya  nchi  yetu.  Napenda  nitoe  shukurani  zangu  za  dhati  kwa  “Wanadiaspora”  kwa  michango  mikubwa  wanayoendelea  kuitoa,  ya  hali  na  mali,  kwa  ajili  ya  kuendeleza  sekta  za  kiuchumi  na  kijamii  hasa  kuendeleza  elimu,  afya,  biashara  na  uwekezaji.  Nawaomba  waendelee  kuwa  pamoja  nasi  kwani;  ‘Mtu  Kwao  ndio  Ngao’.  KUWAUNGANISHA  WANANCHI  WA  ZANZIBAR  Mheshimiwa  Spika,  Miongoni  mwa  majukumu  tuliyoyatekeleza  kwa  ufanisi  katika  kipindi  chote  cha  miaka  mitano  ya  kwanza  ni  kuendeleza  mshikamano,  umoja  na  mapenzi  baina  ya  watu  wa  Zanzibar  bila  ya  kujali  rangi,  kabila,  dini  na  itikadi  zao  za  kisiasa.  Mafanikio  tuliyoyapata  ni  matunda  ya  kushiriki  kila  mmoja  wetu  katika  kudumisha  na  kujenga  mshikamano  tukiwa  na  imani  ya  dhati  kwamba  Wazanzibari  sote  ni  wamoja.  Kuwepo  kwa  amani  na  utulivu  ni  mambo  yaliyotupelekea  kudumisha  umoja  wetu  na  kupata  maendeleo  makubwa.  Lazima  nikiri  kwamba  dhamana  ya  kusimamia  udugu  na  mshikamano  tulionao  ina  changamato  nyingi.  Lakini  changamoto  hizo  tumeweza  kuzipatia  ufumbuzi  kwa  sababu  sote  tuliufahamu  wajibu  wetu  na  tuliongozwa  na  hekima,  busara  na  subira.  Tulifahamu  kwamba  suala  la  amani,  umoja  na  mshikamano  tunajifanyia  wenyewe  na  hatumfanyii  mtu  yeyote.  Hii  ndio  siri  ya  mafanikio  yetu.  Kwa  kuzingatia  hayo,  namshukuru  Mwenyezi  Mungu  kwa  kuniwezesha  kutekeleza  dhamana  yangu,  kwa  kipindi  chote  cha  miaka  mitano  na  leo  hii,  Zanzibar  iko  salama  na  yenye  utulivu  mkubwa.  Namuomba  Mola  atuvushe  kwa  salama  katika  kipindi  cha  miaka  mitano  ijayo  na  katika  awamu  nyengine  zote  zinazokuja.  Nataka  nikuhakikishieni  nyinyi  Waheshimiwa  Wajumbe,  niwahakikishie  wananchi  wote  wa  Zanzibar  na  Watanzania  wote  kwamba,  nitaendelea  kuwa  muumini  wa  kweli  wa  amani  na  utulivu;  na  kufanya  kila  linalowezekana  kwa  ajili  ya  kuwaunganisha  wananchi  wa  Zanzibar  kwa  lengo  la  kuimarisha  udugu  na  mapenzi  miongoni  mwetu,  ili  nchi  yetu  iweze  kupiga  hatua  zaidi  za  maendeleo.  Mheshimiwa  Spika,  Nitaendelea  kuyalinda  maslahi  ya  Zanzibar  na  watu  wake  na  kutimiza  wajibu  wangu  wakati  wote,  bila  ya  kumuonea  muhali  mtu  yeyote,  kumfanyia  chuki  au  kuogopa  kama  nilivyokula  kiapo  nilipoapishwa  kuwa  Rais.  Kwa  yeyote  atakaejaribu  kuibeza  Katiba  ya  Zanzibar  ya  1984  na  kuchezea  amani  na  utulivu  tulio  nao  nitapambana  nae.  Nitaendelea  kutumia  hekima  na  busara  kwa  ajili  ya  kuyalinda  Mapinduzi  ya  tarehe  12  Januari,  1964  na  kuyalinda  maslahi  ya  Zanzibar  na  watu  wake.  Nayasema  haya  kwa  dhati  ya  moyo  wangu.  Hii  ndio  imani  yangu  na  ninaamini  kuwa  nyote  mko  tayari  kwa  kuyalinda  Mapinduzi  ya  tarehe  12  Januari,  1964  na  kuyatetea  maslahi  ya  Zanzibar  na  watu  wake  na  Tanzania  kwa  jumla.  Nafarijika  kuona  kwamba  viongozi  wa  dini  zilizopo  nchini  na  wananchi  wote  wenye  kuifahamu  historia  na  kuitakia  mema  nchi  yetu  na  Muungano  wetu  wapo  pamoja  nasi  katika  kudumisha  amani  itakayotupelekea  kuyafikia  malengo  ya  Mapinduzi  yetu  Matukufu  ya  tarehe  12  Januari,  1964.  Kwa  misingi  huo,  sote  tuelewe  kuwa  suala  la  kudumisha  mshikamano  ni  la  kila  mmoja  wetu  wakiwemo  viongozi  wa  Serikali,  vyama  vya  siasa,  madhehebu  ya  dini  na  viongozi  wengine  katika  jamii  na  wananchi  wote  kwa  jumla.  Kila  mwananchi  hana  budi  atii,  ayaheshimu  matakwa  ya  Katiba  ya  Zanzibar  ya  ,  Sheria  zake  na  kanuni  mbali  mbali  zilizotungwa  katika  kuendesha  shughuli  za  kiserikali  na  kijamii.  Huu  ni  wajibu  wetu  hatuwezi  kuukwepa  na  hatuna  budi  lazima  tuutekeleze.  Mheshimiwa  Spika,  Sote  tunafahamu  kwamba  tarehe  20  Machi,  2016,  tulikuwa  na  Uchaguzi  Mkuu  wa  marudio  ulioendeshwa  na  kusimamiwa  na  Tume  ya  Uchaguzi  ya  Zanzibar  kwa  mujibu  wa  Katiba  ya  Zanzibar  ya  1984  na  Sheria  ya  Uchaguzi  Nambari  11  ya  mwaka  1984.  Madhumuni  ya  uchaguzi  huo  yalikuwa  ni  kuchaguliwa  kwa  viongozi  wa  vyama  vya  siasa  wakataoingoza  Serikali  ya  Mapinduzi  ya  Zanzibar  kwa  kipindi  cha  miaka  mitano  ijayo.  Katika  Uchaguzi  Mkuu  huo  wa  Marudio  wa  tarehe  20  Machi,  2016  nafasi  ya  Rais  iligombewa  na  vyama  14  vya  siasa  na  hakukuwa  na  Chama  chochote  zaidi  ya  Chama  cha  Mapinduzi,  kilichopata  matokeo  ya  kura  za  Uchaguzi  wa  Rais  kwa  zaidi  ya  asilimia  10.  Mimi  nikiwa  Mgombea  wa  Urais  wa  CCM,  nilipata  asilimia  91.4.  Kadhalika,  hakukuwa  na  Chama  cha  siasa  zaidi  ya  CCM  chenye  wingi  wa  Viti  vya  Majimbo  katika  Baraza  la  Wawakilishi.  Kwa  kuzingatia  msingi  huo,  na  kwa  kuzingatia  masharti  ya  kifungu  cha  39   cha  Katiba  ya  Zanzibar  ya  1984,  hakuna  Chama  cha  siasa  ambacho  kinakidhi  masharti  ya  kustahiki  kutoa  Makamo  wa  Kwanza  wa  Rais  ili  kuunda  Serikali  ya  Umoja  wa  Kitaifa.  Huo  ni  uamuzi  wa  wananchi  wa  kukipa  ushindi  mkubwa  Chama  cha  Mapinduzi  na  hawakutoa  nafasi  ya  kumchagua  Makamu  wa  Kwanza  wa  Rais.  Huo  ni  uamuzi  wao  wa  kidemokrasia.  Kadhalika,  uteuzi  wa  nafasi  ya  Makamo  wa  Pili  wa  Rais  umewekewa  masharti  na  kifungu  cha  39 ,  kuwa:-  Atateuliwa  kutoka  miongoni  mwa  Wajumbe  wa  Baraza  la  Wawakilishi.  Atoke  katika  chama  anachotoka  Rais.  Uteuzi  nilioufanya  wa  kumteua  Makamu  wa  Pili  wa  Rais  umekidhi  matakwa  ya  kifungu  cha  39   cha  Katiba  ya  Zanzibar  ya  1984.  Nimelazimika  nilieleze  jambo  hili  la  kikatiba,  kwa  sababu  wapo  waliodhani  kuwa  yupo  Mgombea  anayestahiki  kuwa  Makamu  wa  Kwanza  wa  Rais,  lakini  Rais  amekataa  kumteua  na  hivyo  Katiba  imekiukwa.  Nililolifanya,  la  kumteua  Balozi  Seif  Ali  Iddi  kuwa  Makamo  wa  Pili  wa  Rais  ni  sahihi  na  ni  kwa  mujibu  wa  Katiba  na  nimechukua  hatua  ya  kuunda  Serikali  kwa  kuzingatia  Katiba  ya  Zanzibar  ya  1984.  Mheshimiwa  Spika,  Nataka  niwahakikishie  Waheshimiwa  Wajumbe  wa  Baraza  lako  tukufu,  kwamba  Serikali  nitakayoiunda  itasimamia  misingi  ya  haki,  uwajibikaji,  uwazi  na  usawa  kwa  wananchi  wote,  bil  ya  kumbagua  mtu  yeyote  kutokana  na  itikadi  yake,  dini  yake,  jinsia  au  eneo  analotoka.  Mimi  ni  Rais  wa  wananchi  wote  wa  Zanzibar.  Nitashirikiana  na  viongozi  mbali  mbali,  wa  vyama  vya  siasa,  viongozi  wa  dini,  na  kadhalika.  Zanzibar  ni  yetu  sote,  viongozi  wa  vyama  vya  siasa  tuna  jukumu  la  kushikamana  na  kuwatumikia  wananchi  kwa  ajili  ya  maendeleo  yao.  Nataka  nirudie  ule  usemi  wangu  wa  mwanzo  kwamba,  viongozi  jukumu  letu  hivi  sasa,  kila  mmoja  wetu  na  sote  kwa  pamoja  tufanye  kazi  kwa  bidii  na  maarifa  tupate  maendeleo  tunayoyakusudia.  Uchaguzi  umekwisha  na  washindi  wamepatikana  ambao  wataiongoza  nchi  yetu  kwa  kipindi  cha  miaka  mitano  ijayo,  hadi  hapo  utakapofanyika  uchaguzi  mwengine  mwaka  KUIMARISHA  MUUNGANO  Mheshimiwa  Spika,  Suala  la  kulinda  na  kudumisha  Muungano  wetu  wa  Serikali  mbili,  kwangu  halina  mbadala.  Nitaendelea  na  juhudi  za  kudumisha  Muungano  wetu  wa  Tanganyika  na  Zanzibar  wa  Serikali  mbili,  ulioasisiwa  mwaka  1964  ambao  unatimiza  Miaka  52  ifikapo  tarehe  26  Aprili  2016.  Waheshimiwa  Wajumbe,  tuna  wajibu  wa  kuhakikisha  kwamba  Serikali  zetu  mbili,  Serikali  ya  Jamhuri  ya  Muungano  wa  Tanzania  na  Serikali  ya  Mapinduzi  ya  Zanzibar  zinaendelea  kuimarisha  mashirikiano  na  kufanya  kazi  kwa  umoja  na  ukaribu  zaidi  katika  kupanga  na  kuitekeleza  mikakati  ya  uchumi  na  mipango  mengine  ya  maendeleo.  Nitaiongoza  vyema  Zanzibar  na  kuhakikisha  kwamba  tunaimarisha  mashirikiano,  udugu  na  mapenzi  baina  ya  watu  wa  pande  mbili  hizi.  Nitaendelea  kushirikiana  na  Mheshimiwa  Dkt.  John  Pombe  Magufuli,  Rais  wa  Jamhuri  ya  Muungano  wa  Tanzania  katika  kudumisha  hali  ya  amani  na  utulivu,  iliyodumu  tangu  kuundwa  kwa  Serikali  ya  Jamhuri  ya  Muungano  wa  Tanzania,  Aprili,  1964.  Mheshimiwa  Spika,  Kutokana  na  kazi  nzuri  ya  kuzipatia  ufumbuzi  changamoto  au  kero  mbali  mbali  za  Muungano  wetu,  iliyofanywa  katika  kipindi  kilichopita,  ni  mambo  machache  tu  ndio  yaliyobaki  kupatiwa  ufumbuzi.  Kwa  yale  mambo  yanayohitaji  taratibu  za  kisheria,  naamini  kwamba  Baraza  lako,  Mheshimiwa  Spika,  litatimiza  wajibu  wake  ipasavyo.  Kwa  kufanya  hivyo,  mtachangia  kwa  kiasi  kikubwa  katika  kuudumisha  Muungano  wetu  na  kuwarahishia  wananchi  kutekeleza  shughuli  zao  za  kiuchumi  na  kijamii.  MWISHO  Mheshimiwa  Spika,  Namalizia  hotuba  yangu  kwa  kukupongeza  kwa  mara  nyengine  tena  Mheshimiwa  Spika,  kwa  kuchaguliwa  kuliongoza  Baraza  hili.  Nakutakia  mafanikio  katika  kutekeleza  majukumu  yako  mazito  yenye  umuhimu  kwa  maendeleo  ya  nchi  yetu.  Vile  vile,  napenda  kukupongezeni  kwa  mara  nyengine  tena,  Waheshimiwa  Wajumbe,  kwa  heshima  kubwa  mliyopewa  na  wananchi  ili  muwaongoze  na  muwawakilishe  katika  Baraza  hili.  Natoa  pongezi  kwa  Waheshimiwa  wote  waliochaguliwa  katika  nafasi  mbali  mbali  za  uongozi  pamoja  na  watendaji  wote  wa  Baraza  hili,  wakiongozwa  na  Katibu  wa  Baraza  la  Wawakilishi  Dkt.  Yahya  Khamis  Hamad.  Nakutakieni  kila  la  kheri  na  mafanikio  katika  kuwatumikia  wananchi  wote  kwa  jumla.  Natoa  shukurani  maalum  kwa  wamiliki  wa  vyombo  vya  habari  na  watendaji  wao  kwa  mashirikiano  yao  na  kutangaza  habari  zinazohusu  nchi  yetu  na  hafla  hii  ya  uzinduzi  wa  Baraza  hili.  Shukurani  za  pekee  ziwaendee  wananchi  wote  kwa  jumla  kwa  kunisikiliza  kwa  utulivu  kwa  muda  wote  niliokuwa  nikiwasilisha  hotuba  yangu.  Namuomba  Mwenyezi  Mungu  aturahisishie  utekelezaji  wa  majukumu  tuliyopewa,  atuzidishie  mapenzi  na  mshikamano  baina  yetu  na  aijaze  baraka  na  neema  nchi  yetu.  Baada  ya  kusema  hayo,  sasa  natamka  kwamba  Baraza  la  Tisa  la  Wawakilishi  la  Zanzibar  limezinduliwa  Rasmi,  leo  tarehe  05  Aprili,  MUNGU  IBARIKI  ZANZIBAR  MUNGU  IBARIKI  TANZANIA  MUNGU  IBARIKI  AFRIKA