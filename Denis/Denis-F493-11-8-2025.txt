 HOTUBA YA NAIBU WAZIRI WA MAJI  MHE. JUMAA HAMIDU AWESO (MB)  WAKATI AKIFUNGUA MKUTANO MKUU WA WATENDAJI  WAKUU WA SEKTA YA MAJI TANZANIA BARA KWA NIABA YA  WAZIRI WA MAJI.  19 Desemba, 2019
 
 
   Prof. Kitila Mkumbo, Katibu Mkuu wa Wizara ya Maji,  Eng. Anthony Sanga, Naibu Katibu Mkuu wa Wizara ya Maji,  Wakurugenzi wa Idara na Wakuu wa Vitengo, Wizara ya Maji,  Bw. Mchany Nsanjigwa, Kaimu Mkurugenzi Mkuu wa Mamlaka  ya Udhibiti wa Nishati na Maji (EWURA)  Eng. Clement Kivegalo, Mkurugenzi Mkuu wa Wakala wa Maji  na Usafi wa Mazingira Vijijini (RUWASA)  Dkt. Omari Karia, Kaimu Mkuu wa Chuo cha Maji  Wenyeviti wa Bodi wa Mamlaka za Maji safi na Usafi wa  Mazingira  Maafisa wa Maji wa Bodi za Mabonde ya Maji Nchini  Wakurugenzi Watendaji wa Mamlaka za Maji,  Wadau wa Maendeleo  Waandishi wa Habari,  Mabibi na Mabwana.   Habarini za asubuhi!  Awali ya yote niombe nianze kwanza kwa kwa kumshukuru  Mwenyezi Mungu, Mwingi wa Rehema, kwa kutujalia afya njema  na kutuwezesha kuwepo mahali hapa siku ya leo. Ninawashukuru  pia ninyi viongozi wa sekta ya maji kutoka nchi nzima kuhudhuria  mkutano huu muhimu kwa wingi namna hii.  Kwa niaba ya Mkuu wa Mkoa na wananchi wa Dodoma,  ninawakaribisha Dodoma, ambayo ndipo yalipo makao makuu ya  nchi na serikali ya Jamhuri ya Muungano wa Tanzania.  Niwakikishie kuwa Dodoma ni shwari na tulivu na kila kitu  kinakwenda kama kilivyopangwa.  Ndugu Washiriki,  Ninapenda kutumia fursa hii kumshukuru sana Rais wa  Jamhuri ya Muungano wa Tanzania Mheshimiwa Dokta John  Pombe Magufuli kwa kuendelea kuniamini mimi na viongozi  wenzangu katika kuingoza Wizara hii yenye umuhimu mkubwa  kwa jamii nan chi kwa ujumla. Ninamshukuru sana Waziri wetu  wa Maji, Mheshimiwa Prof. Makame Mbarawa ambaye  anaendelea kutupa uongozi mzuri katika wizara yetu, na hasa  katika eneo la usimamizi wa miradi ya maji.   Ninawashukuru Katibu Mkuu Prof. Kitila Mkumbo, Naibu  Katibu Mkuu Eng. Anthony Sanga na watengaji wote wa Wizara  ya Maji kwa kazi nzuri ya kusimamia shughuli za wizara na  msaada mkubwa wanaotupa mimi na Naibu Waziri katika  kuiongoza sekta hii muhimu kwa maisha na maendeleo ya  watanzania.  Kwa njia ya pekee kabisa ninachukua nafasi hii kumpongeza  sana Eng.Antony Sanga kwa kuonwa, kuaminiwa na kuteuliwa  kwake kuwa Naibu Katibu Mkuu. Uteuzi wa Eng. Sanga  umethbitisha usemi wa Kiingereza usemao: Hard work pays!  Hakuna shaka kwamba kazi nzuri aliyoifanya kanda ya ziwa katika  kusimamia miradi ya maji ndiyo iliyomfikisha hapa.  Ninaomba mniruhusuni pia nitumie fursa hii adimu na  adhimu kuwashukuru ninyi nyote kwa kazi kubwa mnayoifanya  katika kuisimamia na kuiendesha sekta ya maji katika nafasi zenu  mbalimbali. Nyie ndiyo mnaoibeba wizara na serikali kwa ujumla  katika sekta ya maji. Tunawapongezeni na kuwshukuruni sana kwa  kazi zenu kubwa na nzuri.   Na kwa njia ya kipekee kabisa niwashukuru ndugu zetu wa  RUWASA, chini ya uongozi mahiri wa Mkurugenzi Mkuu, Eng.  Clement Kivegalo. Pamoja na uchanga na upya wao, RUWASA  wameanza vizuri na kwa sasa ndio tegemeo letu la kutuondolea  aibu katika ujenzi wa miradi ya maji vijijini. Ombi langu kwenu  sote mliopo hapa ni kuendelea kuongeza bidi, weledi na uadilifu  katika kusimamia miradi ya maji nchini na katika kutekeleza  majukumu yetu kwa ujumla ili tuweze kuyafikia malengo ya  kitaifa katika katika sekta yetu ya maji.  Ndugu washiriki,  Ninatambua pia mkutano huu wa leo unahudhuriwa na  Maafisa Maji wa Bodi za Mabonde yetu tisa ya maji hapa nchini.  Niwashukuru waandaji kwa uamuzi wa mzuri wa kuwakutanisha  hapa leo wadau wote muhimu wa sekta ya maji, wakiwemo  maafisa wa bodi za maji, ambao ndio waliokabidhiwa jukumu la  kulinda na kuendeleza raslimali za maji nchini.  Ndugu Washiriki,  Kama mnavyofahamu, Ilani ya Uchaguzi ya Chama Cha  Mapinduzi ya 2015-2020 inatuagiza tuhakikishe kuwa ifikapo  mwaka 2020 upatikanaji wa maji safi na salama kwa wananchi   unafikia asilimia 95 kwa Miji Mikuu ya Mikoa, asilimia 90 kwa  Miji Mikuu ya Wilaya, Miji Midogo na Maeneo yanayohudumiwa  na Miradi ya Maji ya Kitaifa na asilimia 85 maeneo ya vijijini.  Kama taarifa ya Katibu Mkuu ilivyoeleza, hatua kubwa  imeshapigwa katika kufikia malengo haya, lakini pia safari bado  ndefu tuendako. Sisi viongozi wenu tunaamini kabisa kuwa kwa  idadi ya miradi ya maji inayoendelea mijini na vijijini, na kama  tukiendelea kulinda na kuendeleza vyanzo vyetu vya maji vizuri,  malengo haya yanafikika kabisa katika muda uliobaki.  Ndugu Washiriki,  Katika ziara zetu tumekutana na changamoto nyingi katika  utekelezaji wa miradi wa miradi ya maji. Ipo miradi iliyosanifiwa  na kuanza kutekelezwa siku nyingi, hasa katika maeneo ya vijijini.  Ipo pia miradi ambayo imetekelezwa na kudaiwa kukamilika  lakini maji hayatoki au haina uendelevu uliotarajiwa. Miradi hii  imekuwa ikisababisha malalamiko mengi kutoka kwa wananchi na  hata Viongozi wa juu wa Serikali. Miradi hii haipo mingi. Kwa  mujibu wa taarifa ya Katibu Mkuu, ipo miradi 153 kwa upande wa  vijijini na miradi sita (6) kwa upande wa maji mijini. Ni miradi  michache lakini ndiyo inayoichafua sekta nzima ya maji.   Nitumie nafasi hii kuwaelekeza watendaji wote wanaohusika  na miradi hii kuhakikisha kuwa changamoto zilizopo zinatatuliwa  na miradi hii inakamilika kabla ya bajeti yetu ijayo kusomwa  bungeni. Hatutaacha kuchukua hatua kali sana kwa yeyote ambaye  atakwamisha juhudi zetu za kuhakikisha miradi hiyo inakamilika  na kuleta tija kwa wananchi.  Ndugu Washiriki,  Kuna suala pia la upotevu wa maji. Taarifa ya mwezi wa  Septemba 2019 inaonesha kuwa zaidi ya wastani wa asilimia 30  ya maji yanayozalishwa yanapotea njiani kabla ya kuwafikia  wananchi. Kiwango cha upotevu wa maji ni kikubwa zaidi kwa  baadhi ya mamlaka nchini. Tena kwa baadhi ya miji hapa nchini  wananchi wamekuwa wakilalamikia kuona maji yanamwagika  barabarani kwa muda mrefu bila hatua stahiki. Kwa baadhi ya  wananchi wengi wanalalamika kuwa wamekuwa wakitoa taarifa za  uvujaji wa maji kwa Mamlaka zenu lakini hakuna hatua za haraka  zinazochukuliwa na hatua huchukuliwa tu pale ambapo viongozi  wa juu wa kitaifa au katika ngazi za mikoa wakitoa taarifa. Jambo  hili halikubaliki na ni muhimu likome. Katika ulimwengu wa leo  wa teknolojia hatutarajii uvujaji wa maji uendelee kwa muda  mrefu bila kujulikana na hatua stahiki kuchuliwa.   Ikumbukwe kuwa upotevu wa maji ni mojawapo ya sababu za  makusanyo hafifu ya maduhuli katika Mamlaka zenu. Kutokana na  hali hiyo, Mamlaka nyingi zimeshindwa kulipia gharama za  uendeshaji, ikiwa ni pamoja na ulipaji wa ankara za umeme kwa  TANESCO. Hivyo, ninawaagiza Watendaji Wakuu wote wa  Mamlaka za Maji nchini kuhakikisha kuwa mnaandaa na  kutekeleza Mikakati ya Kupunguza Upotevu wa Maji katika  maeneo yenu ili kufikia viwango vilivyoainishwa kwenye Mkataba  wa Makubaliano ambao tumesaini kati ya Wizara na Mamlaka  zenu.  Ndugu Washiriki,  Kama mnavyofahamu, hivi karibuni tumefanya mabadiliko  makubwa katika watendaji wa baadhi ya mamlaka. Ninapenda  mjue kuwa tutaendelea kufanya mabadiliko kila inapobidi. Kigezo  changu kikubwa kabisa ni kiwango cha makusanyo. Ninapenda  kabisa jambo hili lieleweke kwa wakurugenzi wote wa mamlaka  kwamba ukiyumba katika jambo hili la makusanyo hatutaelewana.  Ninasisitiza jambo hili kwa kuwa ninatambua kabisa kuwa  mamlaka zetu za maji zina uwezo mkubwa wa kukusanya mapato.  Muhimu ni usimamizi mzuri na kuendelea kuimarisha weledi na  uaminifu.   Hata hivyo ninawapongeza wakurugenzi watendaji. Wengi  mnafanya kazi vizuri na mnaanza kuelewa wizara inataka nini.  Makusanyo yameanza kupanda kwa mamlaka nyingi. Ninatambua  katika kipindi hiki cha mvua makusanyo yanaweza kuyumba  kidogo kutokana na kupungua kwa matumizi ya maji. Lakini hiki  kisiwe kisingizio cha kurudi nyuma.  Niwakumbushe pia kila Mamlaka ihakikishe kuwa inajipanga  vizuri kukidhi mahitaji ya maji kwa viwanda vilivyopo na  vitakavyojengwa katika kuendana na azima ya serikali ya awamu  ya tano ya kuendeleza uchumi wa viwanda. Kwa hivyo, mamlaka  lazima zihakikishe kuwa zinaweka mipango maalum ya  kuhakikisha kuwa viwanda vyetu vinapata maji ya kutosha kwa  ajili ya uzalishaji.  Ndugu Washiriki,  Katika maeneo mengi nchini kumekuwa na malalamiko  kutoka kwa wananchi na kwa Waheshimiwa Wabunge juu ya  uhalali wa ankara za maji zinazoandaliwa na Mamlaka zenu.  Baadhi ya wateja wamekuwa wakilalamika kuandikiwa kiasi  kikubwa cha fedha kwenye ankara ambacho kwa namna yoyote ile  hakilingani na matumizi halisi ya maji. Wakati mwingine ankara  za maji zimekuwa zikitolewa hata nyakati ambazo huduma ya maji   haikutolewa. Sasa msitumie mwanya wa maelekezo ya wizara ya  kuongeza mapato kuanza kuwabambikizia wananchi Ankara za  maji. Kuwapa wateja ankara zisizostahiki ni dhambi na tutaoa  adhabu kali sana kwa mamlaka yeyote itakayothibitika  kubambikizia wananchi ankara za maji.  Aidha, nitumie nafasi hii kutoa wito kwa wananchi  wanaopata huduma ya maji kutoka kwa mamlaka zetu kuendelea  kutoa ushirikiano katika kulipa ankara za maji. Ni vizuri wananchi  watambue kuwa mamlaka zetu zinaendeshwa kwa Ankara  wanazolipa. Pia mamlaka zinatumia makusanyo wanayopata  katika kupanua mtandao wa huduma wa maji ili wananchi wengi  zaidi waunganishwe na kupata huduma. Sasa tusiwe wachoyo  tukishapata maji na kuanza kuwa wabishi wa kulipa maji.  Wananchi wengi sana hutumia pesa nyingi kutafuta maji kabla  hawajaanza kupata maji kutoka kwa mamlaka zetu. Lakini  wakishaunganishwa hujisahau.  Ndugu Washiriki,  Ningepanda nimalizie hotuba yangu kwa kusisitiza sana  umuhimu wa kulinda vyanzo vya maji. Uhai wa taifa letu kwa  miaka mingi ijayo utategemea sana utayari wetu leo wa kulinda  vyanzo vya maji. Bahati mbaya sana vyanzo vingi vimevamiwa na   wananchi ama kwa kilimo au makazi. Jambo hili halikubaliki na  tunaendelea kuwasisitiza wananchi kuacha mara moja kulima au  kujenga katika vyanzo vya maji.  Bodi za Mabonde ya Maji ndizo zilizokabidhiwa jukumu la  kutekeleza sheria ya usimamizi wa raslimali za maji. Hata hivyo,  usimamizi wa jukumu hili umekuwa hauridhishi pengine kw  sababu tumekuwa tukiweka mkazo mkubwa katika eneo la  usambazaji wa maji, ambapo ndipo macho ya wanasiasa wengi  yalipo. Kuanza sasa tutakuwa tunachukua hatua kali sana kwa  Bodi zote za mabonde pale ambapo tutakuta wananchi wamevamia  vyanzo vya maji kwa kulima au kujenga bila hatua stahiki  kuchukuliwa.  Ndugu washiriki,  Ninapenda tena kumalizia hotuba yangu kwa kuwashukuruni  tena kwa kazi kubwa mnayoifanya katika kuendeleza sekta ya  maji. Tuendelee kushirikiana na kupendana na kudumisha bidii,  weledi na uadilifu. Tuna jukumu kubwa katika kuhakikisha nchi  inaendelea kuwa na maji na maji haya yanasambazwa kwa  wananchi kwa matumizi mbalimbali. Tunaweza. Maji Bombani  lazima yafike!   Sasa ninayo furaha kutamka kuwa mkutano huu wa watendaji  wakuu wa Wizara ya Maji na taasisi zake umefunguliwa rasmi.  Ahsanteni sana kwa kunisikiliza. 