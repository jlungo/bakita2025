  HOTUBA  YA  MHESHIMIWA  KASSIM  M.  MAJALIWA  (MB.),  WAZIRI  MKUU  WA  JAMHURI  YA  MUUNGANO  WA  TANZANIA,  WAKATI  AKIAHIRISHA  MKUTANO  WA  PILI  WA  BUNGE  LA  KUMI  NA  MBILI  TAREHE  13  FEBRUARI,  2021  UTANGULIZI  Mheshimiwa  Spika,  awali  ya  yote,  nianze  kwa  kumshukuru  Mwenyezi  Mungu  mwingi  wa  rehema  kwa  kutujalia  afya  njema  hadi  leo  hii  tunapohitimisha  shughuli  zote  zilizopangwa  katika  Mkutano  huu  wa  Pili  wa  Bunge  la  Kumi  na  Mbili.  2.  Mheshimiwa  Spika,  kwa  masikitiko  makubwa  naungana  tena  na  Waheshimiwa  Wabunge  wenzangu  kutoa  salamu  za  pole  kwa  Bunge  lako  Tukufu  na  kwa  familia  za  waliokuwa  Wabunge,  Mheshimiwa  Martha  Umbula  Mbunge  wa  Viti  Maalum  Mkoa  wa  Manyara  na  Mheshimiwa  Atashasta  Nditiye,  Mbunge  wa  Muhambwe  waliotangulia  mbele  za  haki  wakati  wakiendelea  kulitumikia  Taifa.  Tunamwomba  Mwenyezi  Mungu  azipumzishe  roho  zao  kwa  amani.  3.  Mheshimiwa  Spika,  nitumie  fursa  hii  pia  kuwapa  pole  Watanzania  wenzangu  waliopoteza  ndugu,  jamaa  na  marafiki  na  wengine  kusababishiwa  madhara  mbalimbali  kutokana  na  ajali  za  barabarani  na  matukio  mengine.  Tunamuomba  Mwenyezi  Mungu  atupe  subra  na  awape  nafuu  majeruhi  wetu  wapone  haraka.  4.  Mheshimiwa  Spika,  ninakushukuru  sana  wewe  binafsi,  Mheshimiwa  Spika  na  Mheshimiwa  Naibu  Spika  kwa  kusimamia  kwa  umahiri  mkubwa  majadiliano  ya  hoja  kuhusu  kujadili  Hotuba  ya  Dkt.  John  Pombe  Joseph  Magufuli,  Rais  wa  Jamhuri  ya  Muungano  wa  Tanzania  aliyoitoa  tarehe  13  Novemba,  2020  wakati  akifungua  Bunge  la  Kumi  na  Mbili  sambamba  na  Mpango  wa  Taifa  wa  Maendeleo.  5.  Mheshimiwa  Spika,  ninawashukuru  pia  Waheshimiwa  Wabunge  kwa  pongezi  zenu  kwa  Serikali  na  kwa  michango  yenu  yenye  dhamira  ya  dhati  kabisa  ya  kuboresha  mipango  na  kazi  zilizokusudiwa  kutekelezwa  na  Serikali  katika  kipindi  chote  cha  miaka  mitano.  Mjadala  huu  umeendelea  kuthibitisha  uimara  wa  Bunge  katika  kutekeleza  wajibu  wake  wa  Kikatiba  wa  kuishauri  na  kuisimamia  Serikali  kikamilifu.  SHUGHULI  ZA  BUNGE  Maswali  na  Majibu  6.  Mheshimiwa  Spika,  wakati  wa  mkutano  huu,  Waheshimiwa  Wabunge  164  na  Mawaziri  saba  walichangia  hoja  ya  kujadili  Hotuba  ya  Dkt.  John  Pombe  Joseph  Magufuli,  Rais  wa  Jamhuri  ya  Muungano  wa  Tanzania  aliyoitoa  tarehe  13  Novemba,  2020  wakati  akifungua  Bunge  la  Kumi  na  Mbili.  Aidha,  Waheshimiwa  Wabunge  126  walichangia  Mpango  wa  Taifa  wa  Maendeleo.  7.  Mheshimiwa  Spika,  katika  Mkutano  huu  jumla  ya  maswali  125  ya  msingi  na  mengine  289  ya  nyongeza  yaliulizwa  na  Waheshimiwa  Wabunge  na  kupatiwa  majibu  na  Serikali.  Kadhalika,  maswali  14  ya  papo  kwa  papo  yaliulizwa  na  kujibiwa  na  Waziri  Mkuu.  Kamati  za  Kudumu  za  Bunge  8.  Mheshimiwa  Spika,  natambua  kuwa  shughuli  za  utangulizi  za  Mkutano  huu  zilianza  tarehe  18  hadi  31  Januari  2021  kwa  vikao  vya  Kamati  za  Kudumu  za  Bunge  sambamba  na  Chaguzi  za  Wenyeviti  na  Makamu  Wenyeviti  wa  Kamati  za  Kudumu  za  Bunge.  Hivyo,  nitumie  fursa  hii  kuwapongeza  wajumbe  wote  kwa  kufanikisha  upatikanaji  wa  viongozi  wa  Kamati  hizo  ambao  wameaminiwa  na  kuchaguliwa  kuongoza  Kamati  zetu.  9.  Mheshimiwa  Spika,  ni  matarajio  yangu  kwamba  tutatumia  nafasi  hizo  vizuri  katika  kuleta  ushirikiano,  mshikamano  na  kufanya  kazi  pamoja  kama  wawakilishi  wa  wananchi  na  kutekeleza  majukumu  yetu  kwa  kuisimamia  na  kuishauri  Serikali.  10.  Mheshimiwa  Spika,  Serikali  kwa  upande  wake,  itaendelea  kutoa  ushirikiano  wa  kutosha  kwa  kamati  hizo  ili  ziweze  kutekeleza  majukumu  yake  kwa  ufanisi  na  kuhakikisha  tunaboresha  utendaji  kazi  na  uwajibikaji  hususan  wakati  huu  tunapoelekea  kwenye  maandalizi  ya  Mpango  na  Bajeti  ya  Mwaka  2021/2022.  11.  Mheshimiwa  Spika,  vilevile,  nawashukuru  sana  Waheshimiwa  Mawaziri,  Mwanasheria  Mkuu  wa  Serikali  na  Naibu  Mawaziri  kwa  kujibu  vizuri  pamoja  na  kutoa  ufafanuzi  wa  kina  kuhusu  hoja  zilizowasilishwa  na  Waheshimiwa  Wabunge.  Miswada  ya  Serikali  12.  Mheshimiwa  Spika,  kwa  upande  mwingine,  Waheshimiwa  Wabunge  walipata  fursa  ya  kujadili  Muswada  wa  Sheria  ya  Marekebisho  ya  Sheria  Mbalimbali  wa  Mwaka  2021  uliowasilishwa  na  Serikali  katika  Mkutano  huu.  Aidha,  Muswada  wa  Marekebisho  ya  Sheria  ya  Usajili  wa  Wahasibu  na  Wakaguzi  wa  Hesabu  wa  Mwaka  2021  (The  Accountants  and  Auditors  (Registration)  (Amendment)  Act,  2021)  pamoja  na  Muswada  wa  Sheria  ya  Marekebisho  ya  Sheria  Mbalimbali  (Na.2)  wa  Mwaka  2021  (The  Written  Laws  (Miscellaneous  Amendments)  (No.2)  Act,  2021)  ilisomwa  kwa  mara  ya  kwanza  katika  Mkutano  huu.  13.  Mheshimiwa  Spika,  niwashukuru  tena  Waheshimiwa  Wabunge  kwa  michango  yao  mizuri  wakati  wa  kujadili  Muswada  wa  Sheria  ya  Marekebisho  ya  Sheria  Mbalimbali  wa  Mwaka  2021  ambao  kwa  msingi  wake  ulikusudia  kufanya  marekebisho  katika  Sheria  ya  Tafsiri  ya  Sheria  (Sura  ya  1),  Sheria  ya  Mahakama  za  Mahakimu  (Sura  ya  11)  na  Sheria  ya  Mahakama  za  Migogoro  ya  Ardhi  (Sura  ya  216).  Lengo  la  marekebisho  hayo  ni  kuweka  msingi  wa  lugha  ya  Mahakama,  Mabaraza  na  vyombo  vingine  vyenye  jukumu  la  kutoa  haki  kuwa  ni  Kiswahili  badala  ya  Kiingereza  kwa  sababu  Kiswahili  ndiyo  lugha  ya  Taifa,  lugha  ambayo  inaeleweka  na  inatumika  katika  shughuli  zote  za  kijamii  na  za  maendeleo  nchini.  14.  Mheshimiwa  Spika,  marekebisho  haya  yataimarisha  mfumo  wa  upatikanaji  haki  kwa  wananchi  ambao  wanakusudiwa  kuzitumia  sheria  husika.  Serikali  itafanyia  kazi  maoni  na  ushauri  uliotolewa  nanyi  Waheshimiwa  Wabunge  kwa  lengo  la  kuhakikisha  utekelezaji  wake  unawanufaisha  wananchi  wote  hapa  nchini.  Mjadala  wa  Hotuba  ya  Rais  15.  Mheshimiwa  Spika,  katika  mkutano  huu  moja  ya  agenda  iliyochukua  nafasi  kubwa  ni  hoja  ya  Serikali  ya  kujadili  hotuba  ya  Mheshimiwa  Dkt.  John  Pombe  Joseph  Magufuli,  Rais  wa  Jamhuri  ya  Muungano  wa  Tanzania.  Hoja  hiyo  tuliihitimisha  vizuri  na  kwa  mafanikio  makubwa.  16.  Mheshimiwa  Spika,  kazi  kubwa  iliyoko  mbele  yetu  ni  kutekeleza  yale  tuliyokusudia  kama  wajibu  wetu.  Hivyo  basi,  nitumie  tena  nafasi  hii  kuliahidi  Bunge  lako  tukufu  kwamba  michango  ya  Waheshimiwa  Wabunge  na  maoni  yao  yatazingatiwa  kwa  utekelezaji.  Mpango  wa  Taifa  wa  Maendeleo  17.  Mheshimiwa  Spika,  katika  mkutano  huu  wa  Bunge,  Waheshimiwa  Wabunge  wamepata  fursa  ya  kujadili  kuhusu  tathmini  ya  utekelezaji  wa  Mpango  wa  Maendeleo  wa  Miaka  Mitano  (2016/2017-2020/2021),  kujadili  na  kuidhinisha  Mapendekezo  ya  Mpango  wa  Tatu  wa  Maendeleo  wa  Taifa  wa  Miaka  Mitano  (2021/2022-2025/2026)  pamoja  na  kutoa  maoni  na  ushauri  kuhusu  Mwongozo  wa  Maandalizi  ya  Mpango  na  Bajeti  ya  Serikali  na  Mpango  wa  Maendeleo  wa  Taifa  kwa  mwaka  wa  fedha  2021/2022.  18.  Mheshimiwa  Spika,  kipekee,  naomba  nimshukuru  Mheshimiwa  Dkt.  Philip  Isdor  Mpango  (Mb.),  Waziri  wa  Fedha  na  Mipango  na  Mheshimiwa  Dkt.  Mwigulu  Nchemba  (Mb.),  Waziri  wa  Katiba  na  Sheria  kwa  kuwasilisha  vizuri  Mpango  mbele  ya  Bunge  lako  pamoja  na  Mheshimiwa  Mwanaidi  Ali  Khamis  (Mb.)  Naibu  Waziri  wa  Fedha  na  Mipango,  pamoja  na  Waheshimiwa  Mawaziri  na  Naibu  Mawaziri  kwa  ufafanuzi  mzuri  walioutoa  wakati  wa  kuhitimisha  hoja  hii.  UTEKELEZAJI  WA  MPANGO  NA  BAJETI  YA  SERIKALI  YA  MWAKA  2020/2021  KATIKA  NUSU  YA  KWANZA  JULAI  –  DESEMBA  2020  19.  Mheshimiwa  Spika,  Juni,  2020  Bunge  lako  tukufu  liliidhinisha  shilingi  trilioni  34.88  ikiwa  ni  bajeti  ya  Serikali  kwa  mwaka  2020/2021.  Kiasi  hicho  kinajumuisha,  shilingi  trilioni  22.10  kwa  ajili  ya  matumizi  ya  kawaida  na  shilingi  trilioni  12.78  kwa  ajili  ya  matumizi  ya  maendeleo.  20.  Mheshimiwa  Spika,  katika  kipindi  cha  Julai  hadi  Desemba  2020,  ridhaa  ya  matumizi  iliyotolewa  ilikuwa  shilingi  trilioni  13.12  sawa  na  asilimia  82.8  ya  lengo.  Kati  ya  kiasi  kilichotolewa,  shilingi  trilioni  10.52  ni  fedha  za  matumizi  ya  kawaida  sawa  na  asilimia  95.2  na  shilingi  trilioni  2.60  ni  fedha  za  maendeleo  sawa  na  asilimia  54.2.  21.  Mheshimiwa  Spika,  kwa  upande  wa  fedha  za  maendeleo,  kiasi  cha  shilingi  bilioni  730.7  kutoka  kwa  washirika  wa  maendeleo  zilizopelekwa  moja  kwa  moja  kwenye  utekelezaji  wa  miradi  na  hivyo  kufanya  utekelezaji  wa  bajeti  ya  maendeleo  kufikia  asilimia  69.4.  Kadhalika,  kiasi  cha  shilingi  bilioni  254.6  kilitumika  kulipa  malimbikizo  ya  madai  yaliyohakikiwa  ya  watumishi,  makandarasi  na  watoa  huduma.  Mfumuko  wa  Bei  22.  Mheshimiwa  Spika,  mfumuko  wa  bei  nchini  umeendelea  kuwa  tulivu  na  kubakia  katika  viwango  vya  chini.  Kwa  mfano,  mfumuko  wa  bei  kwa  Desemba  2020  ulikuwa  asilimia  3.2  ikilinganishwa  na  asilimia  3.8  Desemba  2019.  Kwa  hiyo,  katika  kipindi  cha  nusu  ya  kwanza  ya  mwaka  2020/2021,  mfumuko  wa  bei  ulikuwa  wa  wastani  wa  asilimia  3.2,  ndani  ya  lengo  la  muda  wa  kati  la  asilimia  5.0.  23.  Mheshimiwa  Spika,  kiwango  hicho  cha  mfumuko  wa  bei  kilitokana  na  upatikanaji  wa  chakula  cha  kutosha  katika  masoko  ya  ndani  na  nchi  jirani,  bei  ndogo  ya  mafuta  kwenye  soko  la  dunia,  utulivu  wa  thamani  ya  shilingi  ya  Tanzania  dhidi  ya  dola  ya  Marekani  na  sarafu  nyingine  duniani,  na  utekelezaji  madhubuti  wa  sera  za  fedha  na  bajeti.  Mafanikio,  Changamoto  na  Mikakati  katika  utekelezaji  wa  bajeti  ya  Serikali  kwa  nusu  ya  kwanza  ya  mwaka  2020/2021  24.  Mheshimiwa  Spika,  wakati  wa  mkutano  huu,  Bunge  lako  tukufu  lilipokea  na  kujadili  mapendekezo  ya  Mwongozo  wa  Maandalizi  ya  Mpango  na  Bajeti  ya  Serikali  na  Mpango  wa  Maendeleo  wa  Taifa  kwa  Mwaka  2021/2022  pamoja  na  Mapendekezo  ya  Mpango  wa  Tatu  wa  Maendeleo  wa  Taifa  wa  Miaka  Mitano  2021/2022  –  2025/2026.  25.  Mheshimiwa  Spika,  wakati  tukiendelea  na  maandalizi  ya  utekelezaji  wa  mipango  hiyo  kwa  kipindi  cha  mwaka  2021/2022,  nami  nitumie  nafasi  hii  kuwaeleza  Waheshimiwa  Wabunge  wenzangu  na  wananchi  wote  baadhi  ya  mambo  makubwa  na  mafanikio  yaliyopatikana  katika  kipindi  hicho  cha  nusu  ya  kwanza  ya  mwaka  wa  fedha  wa  2020/2021.  26.  Mheshimiwa  Spika,  katika  kipindi  cha  miezi  sita  ya  kwanza  ya  utekelezaji  wa  Mpango  na  Bajeti  ya  Serikali  kwa  mwaka  2020/2021  (yaani  Julai  hadi  Desemba  2020)  yapo  mafanikio  mengi  yaliyopatikana.  Kadhalika,  zipo  changamoto  zilizoibuka  na  kuifanya  Serikali  kuja  na  mikakati  ya  kukabiliana  na  changamoto  hizo  katika  kipindi  cha  miezi  sita  ya  pili  ya  mwaka  ili  kufikia  malengo  yaliyowekwa  kwa  mwaka  2020/2021.  27.  Mheshimiwa  Spika,  niruhusu  japo  kwa  uchache  nieleze  baadhi  ya  mafanikio  machache  yaliyopatikana  katika  utekelezaji  wa  bajeti  ya  Serikali  kwa  kipindi  cha  nusu  ya  kwanza  ya  mwaka  2020/2021.  Aidha,  baadhi  ya  mafanikio  ni  muendelezo  wa  utekelezaji  wa  mipango  ya  maendeleo.  28.  Mheshimiwa  Spika,  mafanikio  hayo  ni  pamoja  na  Serikali  kugharamia  kwa  mara  ya  kwanza  Uchaguzi  Mkuu  wa  mwaka  2020  kwa  kutumia  fedha  za  ndani  ambapo  shilingi  bilioni  268.5  zilitumika.  Serikali  pia  ililipa  shilingi  bilioni  254.6  madeni  ya  wazabuni  na  watumishi  yaliyohakikiwa;  shilingi  trilioni  3.64  mishahara  ya  watumishi;  shilingi  bilioni  124.8  kwa  ajili  ya  kugharamia  sera  ya  elimumsingi  bila  ada  na  shilingi  bilioni  105.1  kwa  ajili  ya  kugharamia  mikopo  ya  wanafunzi  wa  elimu  ya  juu,  uimarishaji  wa  vyuo  vya  ufundi  stadi  (VETA)  na  kukuza  ujuzi  kwa  vijana.  29.  Mheshimiwa  Spika,  mafanikio  mengine  ni  kuendelea  kutekeleza  miradi  mbalimbali  ya  kimkakati  kama  ifuatavyo:  -  Ujenzi  wa  Reli  ya  Kati  Kwa  Kiwango  cha  Kimataifa  (Standard  Gauge  Railway)  ambapo  ujenzi  wa  kipande  cha  Dar  es  Salaam  –  Morogoro  (km  300)  umefikia  asilimia  90  na  kipande  cha  Morogoro  –  Makutupora  (km  422)  umefikia  asilimia  49.2.  Aidha,  tayari  Serikali  imesaini  mkataba  wa  ujenzi  wa  kipande  cha  Mwanza  -  Isaka  (km  341)  wenye  thamani  ya  shilingi  trilioni  3.07;  na  kuendelea  kutafuta  fedha  kwa  ajili  ya  ujenzi  wa  vipande  vya  Makutupora  –  Tabora  (km  294)  na  Tabora  –  Isaka  (km  133).  Shilingi  bilioni  274.1  zimetumika  katika  nusu  ya  kwanza  ya  mwaka  2020/2021.  Baada  ya  kukamilika  matengenezo  hayo,  tutaanza  kuunganisha  vipande  vya  Tabora  -  Kigoma  na  Tabora  –  Mpanda.  Mradi  wa  Kufua  Umeme  wa  Maji  wa  Julius  Nyerere  (Megawati  2,115):  Utekelezaji  wa  mradi  umefikia  asilimia  25.8  ambapo  shilingi  bilioni  128.9  zimetumika  nusu  ya  kwanza  ya  mwaka  2020/2021;  Kuboresha  Shirika  la  Ndege  la  Tanzania:  Serikali  imekamilisha  malipo  ya  mwisho  ya  ununuzi  wa  ndege  aina  ya  Bombadier  Dash  8-Q400  na  Boeing  787-8  Dreamliner  na  malipo  ya  awali  ya  ununuzi  wa  ndege  tatu  (3),  ambapo  ndege  mbili  (2)  ni  aina  ya  Airbus  A220-300  na  moja  (1)  ni  Dash  8-Q400  De-Havilland  na  hivyo  kuwezesha  Serikali  kuwa  na  ndege  mpya  11  kutoka  ndege  moja  (1)  iliyokuwepo  mwaka  2015  na  kuifanya  ATCL  kuwa  na  jumla  ya  ndege  12  ambapo  ndege  tatu  (3)  zinatarajiwa  kuwasili  mwaka  2021/2022  ili  ziweze  kutoa  huduma.  Shilingi  bilioni  2.8  zimetumika  katika  nusu  ya  kwanza  ya  mwaka  2020/2021;  Viwanja  vya  Ndege  na  Rada:  Kukamilika  kwa  jengo  la  tatu  la  abiria  katika  Kiwanja  cha  Ndege  cha  Kimataifa  cha  Julius  Nyerere  (JNIA)  chenye  uwezo  wa  kuhudumia  abiria  milioni  sita  kwa  mwaka;  kuendelea  na  ujenzi  wa  viwanja  vya  Geita  (asilimia  86),  Songea  (asilimia  91)  na  Mtwara  (asilimia  49.0);  kukamilika  kwa  maandalizi  ya  mradi  wa  ujenzi  wa  Kiwanja  cha  Ndege  cha  Kimataifa  cha  Msalato  ambao  utagharimu  dola  za  Marekani  milioni  330,  sawa  na  shilingi  bilioni  759;  uzinduzi  wa  ujenzi  na  upanuzi  wa  viwanja  vya  ndege  vya  Shinyanga,  Kigoma,  Tabora  na  Sumbawanga  vinavyogharimu  Euro  milioni  50  sawa  na  shilingi  bilioni  136.85;  kuanza  kwa  ujenzi  na  upanuzi  wa  viwanja  vya  ndege  Musoma;  kukamilika  kwa  ukarabati  wa  karakana  ya  matengenezo  ya  ndege  na  kununuliwa  kwa  magari  mapya  matatu  (3)  ya  zimamoto  yenye  uwezo  wa  kubeba  lita  za  maji  10,000  katika  Uwanja  wa  Ndege  wa  Kimataifa  wa  Kilimanjaro  (KIA);  kupanuliwa  kwa  barabara  ya  kuruka  na  kutua  ndege  katika  kiwanja  cha  ndege  cha  Dodoma;  kufungwa  kwa  mifumo  ya  kuongoza  ndege  (AGL)  katika  viwanja  vya  ndege  vya  Dodoma,  Tabora  na  Mwanza;  na  kupanuliwa  na  kukarabatiwa  kwa  viwanja  vya  ndege  vya  Bukoba,  Mwanza,  Arusha,  Nachingwea  na  Iringa.  Shilingi  bilioni  4.5  zimetumika  katika  nusu  ya  kwanza  ya  mwaka  2020/2021;  Usambazaji  wa  Umeme  Vijijini  kupitia  mradi  kabambe  wa  kusambaza  umeme  vijijini  na  makao  makuu  ya  wilaya  (REA  -  III):  Hadi  Desemba  2020,  jumla  ya  vijiji  10,018  kati  ya  vijiji  12,317  sawa  na  asilimia  81.3  vilikuwa  vimeunganishiwa  umeme  ambapo  katika  kipindi  cha  nusu  ya  kwanza  ya  2020/21  shilingi  bilioni  171.9  zimetolewa  na  kazi  inaendelea;  Kuboresha  usafiri  wa  abiria  na  mizigo  katika  Maziwa  Makuu:  Ziwa  Victoria:  Kukamilika  kwa  ukarabati  wa  meli  mbili  za  New  Butiama  Hapa  Kazi  Tu  na  New  Victoria  Hapa  Kazi  Tu;  kuendelea  na  ujenzi  wa  meli  mpya  ya  MV  Mwanza  Hapa  kazi  Tu  yenye  uwezo  wa  kubeba  abiria  1,200  na  tani  400  za  mizigo;  kukamilika  kwa  ujenzi  wa  Chelezo  cha  kujengea  na  kukarabati  meli  katika  Bandari  ya  Mwanza;  kupatikana  kwa  mkandarasi  kwa  ajili  ya  ukarabati  wa  meli  za  MV  Umoja  na  MV  Serengeti;  kukamilika  ukarabati  wa  meli  za  MV.  Clarias  na  ML.  Wimbi.  Ziwa  Tanganyika:  kukamilika  kwa  mikataba  kwa  ajili  ya  Ujenzi  wa  Meli  Mpya  yenye  uwezo  wa  kubeba  abiria  600  na  tani  400  pamoja  na  ukarabati  wa  meli  ya  MV  Liemba;  na  ukarabati  wa  meli  ya  MT  Sangara  kwenye  Ziwa  Tanganyika  ambapo  katika  nusu  ya  kwanza  ya  mwaka  2020/2021  shilingi  bilioni  12.8  zimetumika.  Tumeboresha  bandari  za  Kibirizi,  Sibwesa,  Kagunga,  Kabwe,  Kasanya  na  sasa  tunajenga  bandari  Kalema  ambapo  shilingi  bilioni  86.4  zimetumika;  Shughuli  nyingine  zilizokamilika  ni:  Ujenzi  wa  magati  ya  Lushamba,  Ntama,  Nyamirembe,  Magarine  na  Gati  la  majahazi  Mwigobero;  ununuzi  wa  vifaa  vya  kuhudumia  mizigo  na  meli;  ukarabati  wa  majengo  na  ofisi  za  bandari  za  Ziwa  Victoria;  kuboresha  eneo  la  kushukia  abiria  Mwanza  North;  na  ukarabati  wa  ‘Link  Span’  ya  bandari  ya  Mwanza  South;  Ziwa  Nyasa:  Kukamilika  kwa  ujenzi  wa  matishari  mawili  (2)  yenye  uwezo  wa  kubeba  tani  1000  kila  moja;  na  ujenzi  wa  meli  moja  mpya  ya  MV  Mbeya  II  yenye  uwezo  wa  kubeba  abiria  200  na  mizigo  tani  200  umekamilika  na  imeanza  kufanya  kazi.  Shilingi  bilioni  1.5  zimetumika  katika  nusu  ya  kwanza  ya  mwaka  2020/2021;  Ujenzi  wa  Barabara  na  Madaraja  Makubwa:  Kujengwa  kwa  mtandao  wa  barabara  kwa  kiwango  cha  lami  wenye  urefu  wa  kilomita  3,537  (barabara  kuu  na  za  mikoa  kilomita  2,208.62  na  barabara  za  halmashauri  kilomita  1,328)  na  hivyo  kufanya  mtandao  wa  barabara  uliojengwa  kwa  kiwango  cha  lami  hadi  mwaka  2019/2020  kufikia  kilomita  13,044  ambapo  kilomita  10,939  ni  barabara  kuu  na  kilomita  2,105  ni  barabara  za  mikoa.  Ujenzi  huu  umeongeza  uwiano  wa  mtandao  wa  barabara  za  lami  nchini  kutoka  asilimia  6.8  mwaka  2015/2016  hadi  asilimia  8.9  mwaka  2019/2020;  Uendelezaji  wa  Mji  wa  Serikali  Mtumba  -  Dodoma:  Serikali  imeanza  maandalizi  ya  awamu  ya  pili  ya  ujenzi  wa  majengo  ya  ofisi  katika  Mji  wa  Serikali  Mtumba  yatakayotosheleza  watumishi  wote.  Katika  mwaka  2019/2020,  Serikali  imekamilisha  usanifu  wa  majengo  husika.  Aidha,  mradi  wa  ujenzi  wa  barabara  (km  51.2)  kwa  kiwango  cha  lami  katika  Mji  wa  Serikali  utakaogharimu  jumla  ya  shilingi  bilioni  89.13  unaendelea,  ambapo  malipo  ya  awali  ya  shilingi  bilioni  13.21  yamefanyika  na  ujenzi  umefikia  asilimia  56;  Miradi  ya  Vivuko:  Kukamilisha  ujenzi  wa  vivuko  vipya  vya  Kigongo  -  Busisi  (Mwanza),  Bugolora  –  Ukara  (Mwanza)  na  Kayenze  –  Bezi  (Mwanza).  Aidha,  ujenzi  wa  kivuko  kipya  cha  Nyamisati  –  Mafia  (Pwani)  na  Chato  –  Nkome  (Geita)  umekamilika.  Vilevile,  ujenzi  wa  boti  mpya  tano  (5)  za  uokozi  kwa  ajili  ya  kisiwa  cha  Ukerewe  (Ilugwa,  Nafuba  na  Gana),  kivuko  cha  Magogoni  –  Kigamboni  na  Lindi  –  Kitunda  unaendelea.  Pia,  ukarabati  mkubwa  wa  MV  Kigamboni  umekamilika  na  ukarabati  wa  kivuko  MV  Sengerema  umefikia  asilimia  90;  Mifugo:  Kujenga  kiwanda  kipya  cha  Kilimanjaro  International  Leather  Industries  Company  Ltd  chenye  uwezo  wa  kuzalisha  jozi  na  soli  za  viatu  1,200,000  kwa  mwaka  na  kuchakata  ngozi  futi  za  mraba  13,000,000  kwa  mwaka;  kuimarisha  kituo  cha  Taifa  cha  Uhimilishaji  cha  NAIC  kilichopo  USA  River,  Arusha  kwa  kununua  kifaa  (Chiller)  kwa  ajili  ya  mtambo  wa  kuzalisha  kimiminika  cha  naitrojeni;  kujengwa  kwa  viwanda  vipya  vya  kimkakati  vya  nyama  vya  Tanchoice  (Pwani),  Elia  Food  Oversees  Limited  (Arusha)  na  Binjiang  Company  Limited  (Shinyanga);  kujengwa  kwa  kiwanda  cha  maziwa  cha  Galaxy  Food  and  Beverage  Company  Limited  (Arusha);  kujengwa  kwa  kiwanda  cha  kuzalisha  chanjo  cha  Hester  Bioscience  Africa  Limited  (Pwani)  chenye  uwezo  wa  kuzalisha  chanjo  aina  37;  na  kuendelea  kuboresha  huduma  za  malisho  ya  mifugo  na  majosho.  Uvuvi:  Kuongezeka  kwa  uzalishaji/uvunaji  wa  samaki  katika  maji  ya  asili  kutoka  tani  362,645  zenye  thamani  ya  shilingi  trilioni  1.48  mwaka  2015/2016  hadi  tani  497,567  za  samaki  zenye  thamani  ya  shilingi  trilioni  2.34  mwaka  2019/2020;  kuongezeka  kwa  usindikaji  wa  minofu  ya  samaki  aina  ya  Sangara  kutoka  tani  23,000.58  mwaka  2015/2016  hadi  tani  27,596.27  mwaka  2019/2020;  kuongezeka  kwa  huduma  za  usafirishaji  wa  mazao  ya  uvuvi  kwenda  masoko  ya  Ulaya  ambapo  katika  mwaka  2019/2020,  jumla  ya  kilo  777,750.0  za  mabondo  zilisafirishwa;  kuongezeka  kwa  mauzo  ya  samaki  na  mazao  ya  uvuvi  nje  ya  nchi  kutoka  mauzo  yenye  thamani  ya  shilingi  bilioni  379.25  mwaka  2015/2016  hadi  shilingi  bilioni  506.24  mwaka  2019/2020;  na  kuendelea  na  maandalizi  ya  ujenzi  wa  bandari  ya  uvuvi  (Mbegani).  Katika  nusu  ya  kwanza  ya  mwaka  2020/2021  shilingi  milioni  606.7  zimetumika;  Miradi  ya  Maji:  Kukamilika  kwa  miradi  1,423  ya  maji  iliyotekelezwa  mijini  na  vijijini.  Baadhi  ya  miradi  iliyotekelezwa  na  hatua  zilizofikiwa  ni:  kukamilika  kwa  miradi  ya  maji  katika  miji  ya  Geita,  Njombe  na  Songwe  na  kuendelea  kwa  ujenzi  wa  mradi  wa  maji  katika  mji  wa  Kigoma  (asilimia  90);  utekelezaji  wa  mradi  mkubwa  wa  Maji  wa  Ziwa  Victoria  kwenda  katika  miji  ya  Isaka,  Tinde,  Kagongwa,  Tabora,  Igunga,  Uyui  na  Nzega  umefikia  asilimia  98;  kukamilika  kwa  asilimia  76  ya  ujenzi  wa  mradi  wa  maji  katika  Jiji  la  Mwanza;  kukamilika  kwa  asilimia  62  ya  ujenzi  wa  mradi  wa  maji  katika  Jiji  la  Arusha;  na  kuendelea  na  ujenzi  wa  mradi  wa  maji  wa  Same  –  Mwanga  –  Korogwe  ambapo  utekelezaji  wake  umefikia  asilimia  65.  Aidha,  katika  eneo  linalohudumiwa  na  DAWASA  (mikoa  ya  Dar  es  Salaam  na  Pwani)  utekelezaji  wa  miradi  umekamilika  kwa  zaidi  ya  asilimia  90  na  umehusisha  maeneo  ya  Kibamba  hadi  Kisarawe,  Mlandizi  hadi  Chalinze,  Kisarawe-Pugu-Ukonga,  Mkuranga-Vikindu,  Jet-Buza,  Kisarawe,  Kigamboni,  Mkuranga,  Chalinze,  Mbezi  Luis  hadi  Kiluvya,  Tegeta,  Wazo,  Madale,  Mivumoni,  Mabwepande  na  Bagamoyo  (maeneo  ya  Vikawe,  Zinga,  Mapinga  na  Kerege).  Kwa  ujumla  miradi  yote  iliyotekelezwa  imewezesha  wananchi  zaidi  ya  milioni  25  kupata  huduma  ya  maji  ambapo  wastani  wa  idadi  ya  watu  wanaopata  huduma  ya  maji  safi  na  salama  imeongezeka  kutoka  asilimia  74  mwaka  2015  hadi  asilimia  84  mwaka  2020  kwa  mijini  na  kutoka  asilimia  47  mwaka  2015  hadi  asilimia  70.1  mwaka  2020  kwa  vijijini.  Aidha,  kwa  Jiji  la  Dar  es  Salaam,  upatikanaji  wa  maji  safi  umeongezeka  kutoka  asilimia  72  mwaka  2015  hadi  asilimia  90  Desemba,  2020.  Shilingi  bilioni  226.7  zimetumika  katika  nusu  ya  kwanza  ya  2020/2021.  Kazi  ya  usambazaji  maji  vijijini  inaendelea;  Afya:  Serikali  inaendelea  na  utekelezaji  wa  miradi  ya  sekta  ya  afya  ambayo  imefikia  hatua  mbalimbali  ikiwemo:  asilimia  98  ya  ujenzi  wa  jengo  la  mama  na  mtoto  katika  Hospitali  ya  Rufaa  Mwananyamala;  Ujenzi  wa  jengo  la  maabara  katika  Hospitali  ya  Rufaa  Njombe  umefikia  asilimia  73;  ujenzi  wa  jengo  la  mama  na  mtoto,  upasuaji,  radiolojia  na  maabara  katika  Hospitali  ya  Rufaa  Simiyu  umefikia  asilimia  50.  Shilingi  bilioni  64.6  zimetumika  katika  nusu  ya  kwanza  ya  mwaka  2020/2021  kwa  ajili  ya  uboreshaji  wa  miundombinu  ya  afya,  ununuzi  wa  vifaa,  vitendanishi,  dawa  na  chanjo;  na  Miradi  ya  Kimkakati  ya  Kuongeza  Mapato  Katika  Halmashauri:  Katika  kuhakikisha  kuwa  Mamlaka  za  Serikali  za  Mitaa  zinaongeza  mapato  kwa  kutumia  fursa  zilizopo  katika  maeneo  yao,  Serikali  ilitoa  shilingi  bilioni  91.4  kwa  ajili  ya  kugharamia  miradi  26.  Kati  ya  fedha  hizo,  shilingi  bilioni  50.6  zilitolewa  mwaka  2019/2020.  Miradi  ya  ujenzi  iliyotekelezwa  ni  pamoja  na;  stendi  za  mabasi  (9),  machinjio  (2),  viwanda  vidogo  (3),  maegesho  ya  malori  (2),  masoko  (9)  na  ghala  la  mazao  (1).  Katika  kipindi  cha  nusu  ya  kwanza  ya  2020/2021,  Serikali  imetoa  shilingi  bilioni  19.9  kwa  ajili  ya  kugharamia  miradi  ya  kimkakati;  30.  Mheshimiwa  Spika,  licha  ya  mafanikio  hayo  makubwa  ambayo  nimejaribu  kueleza  kwa  uchache,  vilevile,  katika  utekelezaji  wa  mpango  na  bajeti  ya  Serikali  kwa  nusu  ya  kwanza  ya  mwaka  2020/2021,  zipo  changamoto  kadhaa  zilizojitokeza.  Changamoto  hizo  ni  pamoja  na  uharibifu  wa  miundombinu  ya  barabara  uliosababishwa  na  mafuriko;  kupungua  kwa  shughuli  za  kibiashara  duniani  kutokana  na  athari  za  mlipuko  wa  homa  kali  ya  mapafu;  kasi  ndogo  ya  ukuaji  wa  uchumi;  na  ukwepaji  kodi  kwa  baadhi  ya  wafanyabiashara  wasio  waaminifu,  hususan  kupitia  biashara  za  magendo,  kutokutoa  na  kudai  stakabadhi  za  kielektroniki  wakati  mauzo  yanapofanyika  na  kasi  ndogo  ya  ukusanyaji  wa  kodi  ya  majengo.  31.  Mheshimiwa  Spika,  katika  kipindi  cha  Januari  hadi  Juni  2021,  Serikali  itaendelea  kuchukua  hatua  na  kutekeleza  mikakati  mbalimbali  kwa  lengo  la  kuongeza  mapato  na  kuimarisha  usimamizi  wa  matumizi  ili  kufikia  malengo  kwa  kipindi  kilichobaki  cha  mwaka  2020/2021.  Miongoni  mwa  mikakati  hiyo  ni  pamoja  na  kuendelea  kuchukua  hatua  za  tahadhari  dhidi  ya  majanga  na  kufanya  ukarabati  wa  miundombinu  iliyoharibiwa  na  mafuriko  na  kuimarisha  ukaguzi  wake.  32.  Mheshimiwa  Spika,  halikadhalika,  Serikali  itaendelea  kusimamia  nidhamu  ya  matumizi  ya  fedha  za  umma  kwa  kudhibiti  matumizi  yasiyo  ya  lazima;  kuhakikisha  nakisi  ya  bajeti  haizidi  asilimia  3.0  ya  Pato  la  Taifa  na  hivyo,  kuendana  na  makubaliano  ya  Jumuiya  ya  Afrika  Mashariki;  kuelekeza  fedha  kwenye  maeneo  ya  kipaumbele  yatakayochochea  ukuaji  wa  uchumi;  kuhakikisha  miradi  inayoendelea  inapewa  kipaumbele  kabla  ya  miradi  mipya;  kudhibiti  ulimbikizaji  wa  madai;  na  kuongeza  kasi  ya  matumizi  ya  TEHAMA  katika  miamala  na  shughuli  za  Serikali.  33.  Mheshimiwa  Spika,  sambamba  na  hayo,  Serikali  itatekeleza  mikakati  mahususi  ya  kuongeza  mapato  kwa  kufanya  yafuatayo:-  Mosi:  Kuimarisha  mifumo  ya  usimamizi  kwa  kuhakikisha  kuwa  wafanyabiashara  wote  wanatumia  mashine  za  kutolea  risiti  za  kielektroniki  (EFD);  Pili:  Kuimarisha  ushirikiano  kati  ya  mamlaka  zinazokusanya  mapato  ya  Serikali  na  vyombo  vya  ulinzi  na  usalama  katika  kufanya  doria  maeneo  ya  mipaka  ya  nchi  kavu,  baharini  na  kwenye  maziwa  ili  kudhibiti  biashara  za  magendo;  Tatu:  Kukasimisha  jukumu  la  kukusanya  kodi  ya  majengo  kwa  Halmashauri  na  Serikali  za  Mitaa.  34.  Mheshimiwa  Spika,  niwashukuru  tena  Waheshimiwa  Wabunge  kwa  kuibua  hoja  ambazo  zilifanya  mjadala  wetu  humu  Bungeni  kuwa  wa  kina  na  wenye  kutoa  msisimko  wa  kiwango  cha  juu.  Yote  hayo,  yalitokana  na  ukweli  kwamba  Waheshimiwa  Wabunge,  waliibua  hoja  na  kuchangia  kwa  umakini  mkubwa  kwa  lengo  kujenga  na  kusaidia  taifa  letu.  35.  Mheshimiwa  Spika,  kwa  upande  mwingine  kupitia  hoja  na  michango  yao,  Waheshimiwa  Wabunge  wamegusia  masuala  muhimu  ikiwemo  elimu,  kilimo,  uwezeshaji,  uwekezaji,  viwanda  na  miundombinu  ambayo  yamekuwa  kitovu  cha  mjadala  na  michango  ya  Waheshimiwa  Wabunge.  Kwa  msingi  huo,  naomba  nitumie  fursa  hii  adhimu  kutolea  ufafanuzi  baadhi  ya  masuala  muhimu  yaliyoibuliwa  na  Waheshimiwa  Wabunge.  ELIMU  Miundombinu  ya  Elimu  36.  Mheshimiwa  Spika,  kupitia  Mkutano  huu  wa  Pili  wa  Bunge  lako  tukufu,  Waheshimiwa  Wabunge  wameibua  hoja  nyingi  kuhusu  changamoto  ya  miundombinu  ya  shule  hususan  sekondari,  suala  la  ujuzi  na  mikopo  kwa  wanafunzi  wa  elimu  ya  juu.  Nyingi  ya  changamoto  hizi,  zinatokana  na  utekelezaji  mzuri  wa  sera  ya  Elimumsingi  Bila  Malipo  sambamba  na  ujenzi  na  uboreshaji  wa  miundombinu  ya  shule  na  vyuo  ambao  umechangia  kuongezeka  kwa  wanafunzi  wa  kidato  cha  kwanza  na  hata  darasa  la  kwanza  kila  mwaka.  37.  Mheshimiwa  Spika,  katika  kukabiliana  na  changamoto  ya  upungufu  wa  samani  na  miundombinu,  Serikali  imeweka  mikakati  mbalimbali  ikiwemo  ya  muda  mfupi  na  muda  mrefu.  Lengo  la  Serikali  ni  kuhakikisha  wanafunzi  wote  waliofaulu  mtihani  wa  Darasa  la  Saba  wanajiunga  na  kidato  cha  kwanza  bila  kujali  ni  chaguo  la  kwanza  au  la  pili  na  kuhakikisha  miundombinu  yote  na  samani  zote  kwa  ajili  ya  kuwapokea  wanafunzi  hawa  inakamilika  ifikapo  tarehe  28  Februari,  2021.  38.  Mheshimiwa  Spika,  Benki  ya  Dunia  iliidhinisha  mkopo  wa  kiasi  cha  Dola  za  Marekani  milioni  500  sawa  na  takriban  shilingi  za  Tanzania  trilioni  1.2  kwa  ajili  ya  mradi  wa  maboresho  ya  elimu  ya  sekondari  yaani  (Secondary  Education  Quality  Improvement  Programme  -  SEQUIP).  Mradi  huo,  uliidhinishwa  mwaka  jana  licha  ya  kelele  nyingi  kutoka  kwa  watu  wasiokuwa  na  uzalendo  na  nchi  hii.  39.  Mheshimiwa  Spika,  mradi  huo,  utakaotekelezwa  kwa  muda  wa  miaka  mitano  (2020/2021  -  2025/2026)  utakuwa  ni  mwarobaini  kwa  changamoto  ya  miundombinu  ya  shule  za  sekondari  kwani  shule  mpya  1,026  zitajengwa  kote  nchini.  Kati  ya  shule  hizo,  shule  mpya  26  zitakuwa  za  Bweni  zenye  uwezo  wa  kupokea  wanafunzi  kati  ya  1,000  hadi  1,500  kwa  kila  mkoa  na  zitajengwa  kwa  awamu  tatu.  40.  Mheshimiwa  Spika,  kadhalika,  Shule  mpya  1,000  za  kutwa  zitajengwa  zenye  uwezo  wa  kuchukua  wanafunzi  400  kwa  kila  shule.  Shule  hizo  zitajengwa  kwenye  kata  718  zisizo  na  sekondari  za  kata  na  kwenye  maeneo  yaliyoelemewa  na  idadi  kubwa  ya  wanafunzi.  Hivyo  basi,  nitumie  nafasi  hii  kuwaelekeza  viongozi  na  watendaji  wa  Serikali  za  Mitaa  wasimamie  kikamilifu  utekelezaji  wa  mradi  huu  ili  kufikia  malengo  yaliyokusudiwa.  Mikopo  ya  Elimu  ya  Juu  41.  Mheshimiwa  Spika,  kuhusu  mikopo  ya  elimu  ya  juu,  kwa  mwaka  huu  2020/2021  Serikali  imetoa  mikopo  kwa  wanafunzi  wa  mwaka  wa  kwanza  55,287  ambapo  wanafunzi  28,041  sawa  na  asilimia  5  wamehitimu  elimu  ya  sekondari  katika  shule  mbalimbali  za  binafsi.  Serikali  itaendelea  kuzingatia  kigezo  pekee  cha  uhitaji  wa  mwombaji  sambamba  na  kurahisisha  matumizi  ya  mtandao  katika  uombaji  na  utoaji  wa  mikopo.  42.  Mheshimiwa  Spika,  katika  kuongeza  ufanisi  wa  utoaji  na  urejeshaji  wa  mikopo  ya  elimu  ya  juu,  Serikali  imefanya  maboresho  ya  kisheria,  kimfumo  na  kiutendaji  kwa  kipindi  cha  miaka  mitano  iliyopita  (2015/2016  –  2019/2020).  Matunda  ya  maboresho  hayo  ni  pamoja  na  kuongezeka  kwa  makusanyo  kutoka  wastani  wa  shilingi  28.9  bilioni  mwaka  2016/2017  hadi  kufikia  wastani  wa  shilingi  192  bilioni  mwaka  2019/2020.  43.  Mheshimiwa  Spika,  Serikalini  inafarijika  na  inapokea  kwa  mikono  miwili  michango  yenye  afya  na  tija  kuhusu  hatma  ya  mikopo  inayotolewa  na  Serikali  baada  ya  miaka  15  ya  uwepo  wa  Bodi  ya  Mikopo  ya  Wanafunzi  wa  Elimu  ya  Juu.  44.  Mheshimiwa  Spika,  nilihakikishie  Bunge  lako  tukufu  kwamba  Serikali  kwa  upande  wake,  ipo  tayari  kuendelea  kujifunza  kutoka  kwa  Waheshimiwa  Wabunge  na  wananchi  wote  nchini  kuhusu  namna  bora  zaidi  ya  kuufanya  mfuko  huu  uwe  endelevu  na  wenye  manufaa  katika  ujenzi  wa  uchumi  wa  nchi  yetu.  Hivyo  basi,  katika  kuufanya  mfuko  huo  uwe  endelevu  na  himilivu;  nitumie  fursa  hii  kuelekeza  mambo  yafuatayo;  Kwanza:  Ninaitaka  Wizara  ya  Elimu,  Sayansi  na  Teknolojia  ishirikiane  na  Bodi  ya  Mikopo  ya  Wanafunzi  wa  Elimu  ya  Juu  ili  kuboresha  huduma  zake  na  kurahisisha  urejeshwaji  wa  mikopo  kwa  wanufaika  waliojiari  katika  sekta  binafsi,  ikiwa  ni  pamoja  na  kutoa  elimu  kwa  umma  kuhusu  haki  na  wajibu  wa  mnufaika  na  mwajiri.  Pili:  Ninawasihi  wanufaika  wote  wa  mikopo  ya  elimu  ya  juu,  ambao  bado  hawajajitokeza  na  kuanza  kurejesha,  wafanye  hivyo  mara  moja;  Mwisho:  Ninawataka  waajiri  wote  nchini  katika  sekta  binafsi  na  sekta  ya  umma,  watoe  kipaumbele  kwa  makato  ya  mikopo  ya  elimu  ya  juu  kama  yalivyo  makato  mengine  ya  kisheria;  na  Ukuzaji  Ujuzi  45.  Mheshimiwa  Spika,  ukuzaji  ujuzi  ni  miongoni  mwa  hoja  iliyoungwa  mkono  na  Wabunge  wengi  wakati  wa  kuchangia  hoja  mbalimbali  hususan  ya  elimu  wakati  wa  mkutano  huu.  Hivyo,  nami  nitumie  nafasi  hii  kuliarifu  Bunge  lako  tukufu  kwamba  katika  kipindi  cha  Julai,  2020  hadi  Januari,  2021  vijana  10,178  wamepatiwa  mafunzo  na  kutathminiwa  ujuzi  walioupata  nje  ya  mfumo  rasmi  wa  mafunzo  nchi  nzima  ambapo  vijana  9,736  wamefaulu  na  kupatiwa  vyeti  na  Mamlaka  ya  Mafunzo  na  Ufundi  Stadi  (VETA).  46.  Mheshimiwa  Spika,  vyeti  hivyo  vinawawezesha  kutambulika,  kujiendeleza  kiujuzi,  kujiajiri  pamoja  na  kupata  kazi  katika  taasisi  na  kampuni  mbalimbali.  Vijana  hao  ni  wenye  ujuzi  katika  fani  za  uashi,  useremala,  ushonaji,  ufundi  bomba,  uchomeleaji  na  uungaji  vyuma,  ufundi  magari,  ufundi  umeme,  ukarabati  wa  bodi  za  magari,  upishi  na  uhudumu  katika  hoteli.  Aidha,  vijana  36  wamegharamiwa  na  Serikali  kwa  ajili  ya  kuhudhuria  mafunzo  ya  kilimo  cha  kisasa  nchini  Israel.  47.  Mheshimiwa  Spika,  katika  nusu  ya  pili  ya  mwaka  2020/2021  vijana  wapatao  4,616  watapatiwa  mafunzo  na  kurasimishwa  ujuzi  walionao  kupitia  mfumo  huu.  Aidha,  mwezi  Januari  2021,  vijana  1,203  wa  vyuo  vya  elimu  ya  juu  na  kati  wamehitimu  mafunzo  ya  uzoefu  wa  kazi  kupitia  kampuni  mbalimbali  kulingana  na  fani  walizosomea,  na  Wahitimu  2,037  wamewezeshwa  na  wanaendelea  kupata  mafunzo  ya  uzoefu  wa  kazi  katika  taasisi  binafsi  na  za  umma  ambayo  yatachukua  muda  wa  kipindi  cha  mwaka  mmoja.  Vilevile,  Wahitimu  2,421  wanaandaliwa  kwa  ajili  ya  kuanza  mafunzo  mwezi  Machi,  2021  katika  fani  za  ushonaji  nguo,  useremala,  uashi,  uchorongaji  vipuri,  ufundi  magari,  umeme,  bomba,  terazo,  upishi,  na  utoaji  huduma  za  mahoteli,  utengenezaji  wa  simu,  majokofu,  viyoyozi,  upakaji  rangi,  uandishi  wa  alama,  utengenezaji  wa  umeme  wa  magari,  utengenezaji  wa  nywele  na  utanashati,  uchoraji,  n.k.  Barabara  48.  Mheshimiwa  Spika,  kumejitokeza  mjadala  unaohitaji  uboreshaji  miundombinu  ya  barabara  za  mijini  na  hasa  za  vijijini.  Vyombo  vyetu  vya  TANROADS  na  TARURA  vinafanyia  kazi  na  sasa  tunakusudia  kuongeza  uwezo  wa  vyombo  hivyo.  Kwa  hiyo  Waheshimiwa  Wabunge  tumepokea  ushauri  wenu  na  tutaufanyia  kazi  ili  tuweze  kufanya  maboresho.  KILIMO  Hali  ya  Kilimo  katika  Msimu  huu  wa  kilimo  49.  Mheshimiwa  Spika,  katika  msimu  wa  mvua  wa  mwaka  2020/2021,  mvua  za  vuli  zilizoanza  mapema  mwezi  Septemba  zimeendelea  kunyesha  kwa  kiwango  cha  juu  ya  wastani  katika  maeneo  mengi  hasa  ya  Kanda  ya  Ziwa  Victoria.  Katika  maeneo  mengine  ya  Pwani  ya  Kaskazini  na  Kanda  ya  Kaskazini  Mashariki,  mvua  zilichelewa  kuanza  (Novemba)  na  zimeendelea  kunyesha  hadi  katika  mwezi  Januari,  2021.  50.  Mheshimiwa  Spika,  kwa  ujumla,  hadi  kufikia  mwishoni  mwa  mwezi  Januari,  mwenendo  wa  unyeshaji  wa  mvua  hizo  umeendelea  kwa  kiwango  cha  juu  ya  wastani  katika  maeneo  mengi.  Mwelekeo  unaonesha  kuwa  mvua  hizi  zitachangia  upatikanaji  wa  chakula  katika  kipindi  cha  mwezi  Februari  na  kuendelea  kabla  ya  mavuno  mengine  kuanzia  mwezi  Mei,  2021.  Vilevile,  hali  ya  malisho  ya  mifugo  na  upatikanaji  wa  maji  umeendelea  kuwa  mzuri  katika  maeneo  yote  nchini.  Kuimarisha  Kilimo  cha  Umwagiliaji  51.  Mheshimiwa  Spika,  katika  kipindi  cha  mwaka  2015  hadi  2020,  Serikali  imefanikiwa  kujenga  na  kukarabati  skimu  za  umwagiliaji  179  ambazo  zimeongeza  eneo  la  umwagiliaji  kutoka  hekta  461,000  mwaka  2015  hadi  hekta  694,715  mwaka  2020  sawa  na  ongezeko  la  asilimia  50.7.  Hii  ni  sehemu  ya  utekelezaji  wa  Mpango  Kabambe  wa  Taifa  wa  Umwagiliaji  wa  mwaka  2018  (yaani  Revised  National  Irrigation  Master  Plan  -  RNIMP  2018)  ambao  umeainisha  hekta  milioni  29.4  zinazofaa  kwa  kilimo  cha  Umwagiliaji.  52.  Mheshimiwa  Spika,  vilevile,  Serikali  imekamilisha  ujenzi  wa  maghala  14  ya  kuhifadhia  mavuno  katika  skimu  za  umwagiliaji  za  Ngana  na  Makwale  (Kyela),  Magozi  na  Tungamalenga  (Iringa),  Mbuyuni-Kimani,  Ipatagwa,  Kongolo-Mswiswi  na  Motombaya  (Mbarali),  Lekitatu  (Arusha),  Mombo  (Tanga),  Uturo  (Mbeya),  Bagamoyo  (Pwani),  Mkindo  na  Mkula  (Morogoro).  53.  Mheshimiwa  Spika,  katika  hatua  ya  kuongeza  mnyororo  wa  thamani  kwenye  uzalishaji  wa  mazao  ya  kilimo,  kati  ya  maghala  hayo,  maghala  6  yamewekewa  na  vinu  vya  kukobolea  mpunga.  54.  Mheshimiwa  Spika,  nimeamua  kusema  haya  ili  Waheshimiwa  Wabunge  na  Watanzania  kwa  ujuma  wafahamu  kwamba  tunatambua  umuhimu  wa  kilimo  cha  umwagiliaji  na  tunachukua  hatua.  Upatikanaji  wa  pembejeo  za  kilimo  na  uzalishaji  wa  mbegu  55.  Mheshimiwa  Spika,  Serikali  imeweka  mikakati  ya  kuhakikisha  pembejeo  zinawafikia  wakulima  kwa  wakati  ambayo  ni  pamoja  na  kupata  mahitaji  halisi  ya  pembejeo  za  kilimo  kutoka  kila  mkoa  kabla  ya  msimu  wa  kilimo  kuanza  na  kuwasiliana  na  Makampuni  ya  pembejeo  na  kuyahimiza  kusambaza  pembejeo  hizo  mapema  kulingana  na  mahitaji  ya  kila  mkoa.  56.  Mheshimiwa  Spika,  pia,  Serikali  inaboresha  mifumo  ya  uzalishaji,  uagizaji  na  uthibiti  wa  mbegu  bora  na  viuatilifu  hapa  nchini  ikiwemo  kuimarisha  uzalishaji  wa  pembejeo  hizo  ndani  ya  nchi  ili  kukidhi  mahitaji  na  upatikanaji  wake  kwa  wakati.  57.  Mheshimiwa  Spika,  katika  kufikia  malengo,  Serikali  itaongeza  eneo  la  ASA  la  uzalishaji  wa  mbegu  kutoka  hekta  4,925  (2019/2020)  hadi  hekta  6,923  ifikapo  2025  na  eneo  la  TARI  kutoka  hekta  1,033.2  hadi  hekta  3,663.24  ifikapo  2025.  Huduma  za  Ugani  58.  Mheshimiwa  Spika,  uzalishaji  na  tija  katika  kilimo,  pamoja  na  mambo  mengine  huchangiwa  na  maarifa  na  ujuzi  unaotolewa  na  Maafisa  Ugani  kwa  wakulima.  Kwa  mantiki  hiyo,  Serikali  inalenga  kuhakikisha  kuwa  kila  kijiji,  mtaa  na  kata  vinakuwa  na  Afisa  Ugani  angalau  mmoja  ili  kuwawezesha  wakulima  kupata  maarifa  na  ujuzi  wa  kuzalisha  mazao  kwa  ufanisi  na  tija.  59.  Mheshimiwa  Spika,  idadi  ya  Maafisa  Ugani  waliopo  nchini  ni  6,704  ikilinganishwa  na  mahitaji  20,538.  Aidha,  katika  kukabiliana  na  changamoto  ya  uhaba  wa  Maafisa  Ugani,  Wizara  inaendelea  kusomesha  Maafisa  Ugani  tarajali  katika  ngazi  ya  Cheti  na  Diploma  ambapo  kuanzia  mwaka  2015  hadi  2020  jumla  ya  wataalamu  wa  kilimo  8,657  walihitimu  katika  vyuo  vya  mafunzo  ya  kilimo  ngazi  ya  Cheti  na  Diploma.  UWEZESHAJI  WANANCHI  KIUCHUMI  Mifuko  na  Programu  za  Uwezeshaji  Wananchi  Kiuchumi  60.  Mheshimiwa  Spika,  kama  nilivyotangulia  kueleza,  suala  la  uwezeshaji  Wananchi  iwe  kwenye  sekta  ya  kilimo  au  ujasiriamali  na  biashara  ndogo  na  za  kati  ni  miongoni  mwa  hoja  zilizoibuliwa  na  Waheshimiwa  Wabunge.  Suala  hilo,  pia  limejitokeza  wazi  wazi  kwenye  hotuba  ya  Dkt.  John  Pombe  Joseph  Magufuli,  Rais  wa  Jamhuri  ya  Muungano  wa  Tanzania  aliyoitoa  tarehe  13  Novemba,  2020  wakati  akifungua  Bunge  la  12.  61.  Mheshimiwa  Spika,  katika  hotuba  hiyo,  Mheshimiwa  Rais  aliielekeza  Ofisi  ya  Waziri  Mkuu  kuhakikisha  kuwa  inaimarisha  uratibu  na  usimamizi  wa  Mifuko  na  programu  za  uwezeshaji  wananchi  kiuchumi  ili  Watanzania  waifahamu  ilipo,  vigezo  vya  kutolea  mikopo  na  aina  ya  mikopo.  Lengo  la  Serikali  ni  kuhakikisha  kuwa  wananchi  wananufaika  na  mikopo  hiyo  ili  kuinua  vipato  vyao,  kupunguza  umaskini  na  tatizo  la  ajira.  62.  Mheshimiwa  Spika,  licha  ya  changamoto  zinazokabili  mifuko  na  programu  za  uwezeshaji  wananchi  kiuchumi,  katika  kipindi  cha  miaka  mitano  kuanzia  mwaka  2015/2016  hadi  2019/2020,  mifuko  na  programu  za  uwezeshaji  za  serikali  zimefanikiwa  kutoa  mikopo  yenye  thamani  zaidi  ya  shilingi  trilioni  2.22,  kunufaisha  zaidi  ya  watu  milioni  4.9  na  taasisi  5,499.  63.  Mheshimiwa  Spika,  vilevile,  kupitia  mifuko  ya  uwezeshaji  wa  makundi  maalumu  ya  Vijana,  Wanawake  na  Watu  wenye  Ulemavu  Halmashauri  185  zimefanikiwa  kutoa  shillingi  bilioni  93.3.  Fedha  hizo,  zimewezesha  upatikanji  wa  mikopo  yenye  masharti  nafuu  kwa  vikundi  32,553  kote  nchini.  64.  Mheshimiwa  Spika,  katika  kuhakikisha  malengo  hayo  yanafikiwa  napenda  kuliarifu  Bunge  lako  tukufu  kwamba  tumeanza  kuchukua  hatua  zenye  kulenga  kuboresha  huduma  za  mifuko  na  programu  za  uwezeshaji.  Tarehe  17  Novemba,  2020  tulianza  zoezi  la  tathmini  ya  utendaji  wa  programu  na  mifuko  takriban  20.  Aidha,  tayari  taarifa  ya  awali  kutoka  ngazi  ya  Wataalamu  imekamilika  na  kuwasilishwa  kwenye  mamlaka  husika.  65.  Mheshimiwa  Spika,  tarehe  9  Februari  2021  nilifungua  wiki  ya  maonesho  ya  nne  ya  mifuko  na  programu  za  uwezeshaji  kwa  kanda  ya  Kaskazini  yanayofanyika  kwenye  viwanja  vya  Sheikh  Amri  Abeid,  Arusha.  Ni  Matumaini  yangu  kwamba  kupitia  maonesho  hayo  wananchi  wa  mkoa  wa  Arusha,  mikoa  ya  kanda  ya  Kaskazini  pamoja  na  wananchi  kutoka  sehemu  mbalimbali  nchini  watapata  uelewa  mpana  kuhusu  shughuli  za  mifuko  na  programu  za  uwezeshaji.  Mabenki  na  Mifuko  ya  Fedha  Kuchangia  Kilimo  66.  Mheshimiwa  Spika,  wakati  tukiendelea  na  mkutano  huu,  Waheshimiwa  Wabunge  walieleza  kwa  kina  kuhusu  changamoto  mbalimbali  zinazowakabili  wakulima  na  wafanyabiashara  wetu  hususan  wadogo  katika  shughuli  zao  za  kiuchumi  na  kujiongezea  kipato  hususan  masuala  ya  uzalishaji,  masoko,  ufungashaji  bora  wa  bidhaa,  huduma  za  fedha,  elimu  ya  ujasiriamali,  teknolojia  n.k.  67.  Mheshimiwa  Spika,  ni  dhahiri  kwamba  mchango  wa  sekta  ya  fedha  hususan  mabenki  na  mifuko  ya  hifadhi  za  jamii  kwenye  kilimo  bado  ni  mdogo  kwani  hadi  sasa  upo  kwenye  asilimia  8.5  sawa  na  shilingi  trilioni  1.65.  Kwa  msingi  huo,  Serikali  inaendelea  kufanya  mazungumzo  na  Benki  na  Mifuko  ya  Hifadhi  ya  Jamii  kuona  namna  ambavyo  watachangia  katika  shughuli  za  kilimo  na  mnyororo  mzima  wa  thamani.  Uwezeshaji  wa  Wajasiriamali  Wadogo  (Machinga)  68.  Mheshimiwa  Spika,  Serikali  inatambua  na  kuthamini  sana  mchango  mkubwa  unaotolewa  na  wafanyabiashara  wadogo  (Wamachinga)  katika  kukuza  uchumi,  kuongeza  kipato  cha  mtu  mmoja  mmoja,  kuondoa  umaskini  na  kuleta  maendeleo  endelevu  nchini.  Sekta  hii  ya  wafanyabiashara  wadogo  nchini  inakadiriwa  kuwa  na  wajasiriamali  milioni  3.1  ambao  wameajiriwa  sawa  na  takriban  asilimia  23.4  ya  nguvu  kazi  ya  Taifa.  69.  Mheshimiwa  Spika,  katika  kuhakikisha  wadau  wa  sekta  hii  wanaendesha  shughuli  zao  bila  kubughudhiwa,  Mheshimiwa  Dkt.  John  Pombe  Joseph  Magufuli,  Rais  wa  Jamhuri  ya  Muungano  wa  Tanzania  aliamua  kugawa  vitambulisho  vya  wajasiriamali  wadogo.  Hata  hivyo,  licha  ya  mafanikio  makubwa  ya  vitambulisho  hivyo,  vimeonesha  kuwa  na  changamoto  mbalimbali  ambazo  zinahitaji  maboresho  hususan  katika  kuwasaidia  kupata  mikopo  na  mitaji  kutoka  kwenye  taasisi  za  fedha  ili  waweze  kuendesha  shughuli  mbalimbali  za  ujasiriamali.  70.  Mheshimiwa  Spika,  katika  kuwasadia  wajasiriamali  wadogo  kupata  mitaji  kwa  urahisi  kupitia  taasisi  za  fedha,  Serikali  imeanza  taratibu  za  kuboresha  Vitambulisho  vya  Wafanyabiashara  Wadogo  kwa  mwaka  2021.  Vitambulisho  hivyo  vitakuwa  vya  kielektroniki  na  vitaboreshwa  zaidi  hatua  kwa  hatua  ili  viwawezesha  wafanyabiashara  wadogo  kukopa  kutoka  taasisi  za  fedha  ikiwemo  programu  na  mifuko  ya  uwezeshaji.  71.  Mheshimiwa  Spika,  tarehe  28  Januari,  2021  nilipata  fursa  ya  kufungua  Kongamano  la  Wafanyabiashara  Wadogo  (maarufu  Wamachinga)  lililofanyika  Jijini  Dar  es  Salaam.  Lengo  la  Kongamano  hilo,  pamoja  na  mambo  mengine  lilikuwa  ni  kuwashirikisha  wadau  hao  kuhusu  namna  nzuri  zaidi  ya  kuboresha  vitambulisho  vya  wafanyabiahara  wadogo  (Wamachinga)  ili  waweze  kuvitumia  kupata  mitaji  au  mikopo  kutoka  kwenye  mabenki  na  taasisi  za  fedha.  72.  Mheshimiwa  Spika,  nitumie  fursa  hii  kuwapongeza  wafanyabiashara  wadogo  (Wamachinga)  kwa  kutekeleza  vyema  jukumu  la  usambazaji  wa  bidhaa  nchini  kwa  bei  nzuri  wanazozimudu  wananchi  hasa  wale  wa  kipato  cha  chini.  Aidha,  nitoe  rai  kwa  Machinga  wote  kuepuka  kushirikiana  na  wafanyabiashara  wakubwa  wanaowatumia  kukwepa  kodi;  kwa  kuwapa  bidhaa  nyingi  bila  kutoa  risiti  za  kielektroniki  zenye  kiwango  halisi  cha  bei  ya  kununulia  bidhaa  husika.  73.  Mheshimiwa  Spika,  wakati  tunaendelea  na  zoezi  la  kuboresha  vitambulisho  vya  wafanyabiashara  wadogo,  naagiza  viongozi  na  watendaji  wa  Serikali  za  Mitaa  washirikiane  na  viongozi  wa  wafanyabiashara  wadogo  kwenye  maeneo  yao  ili  kupata  orodha  yao  na  kuwaandalia  maeneo  ya  kufanyia  biashara  zao.  MICHEZO  74.  Mheshimiwa  Spika,  katika  kipindi  cha  hivi  karibuni  nchi  yetu  imepata  mafanikio  mbalimbali  hususan  katika  mpira  wa  miguu.  Nitumie  nafasi  hii  kutoa  pongezi  zangu  kwa  Waziri  wa  Habari,  Utamaduni,  Sanaa  na  Michezo  pamoja  na  Shirikisho  la  Mpira  wa  Miguu  Tanzania  (TFF)  kwa  mafanikio  makubwa  yanayojitokeza  kwa  upande  wa  soka  na  michezo  mingine  kama  ngumi  hapa  nchini.  Mathalan,  katika  kipindi  hiki  tumeshuhudia  Tanzania  ikishiriki  fainali  za  mashindano  ya  Afrika  ya  Mpira  wa  Miguu  kwa  wachezaji  wanaocheza  ligi  ya  ndani  (CHAN)  ambayo  yamekamilika  hivi  karibuni  huko  Cameroon.  75.  Mheshimiwa  Spika,  nizipongeze  pia  timu  za  Taifa  za  umri  wa  chini  ya  miaka  20  na  17  ambazo  zimefuzu  kushiriki  katika  mashindano  ya  Fainali  za  Bara  la  Afrika  kwa  mwaka  2021.  Timu  hizi  zitakwenda  kushiriki  katika  fainali  za  michuano  hiyo  katika  nchi  za  Morocco  kwa  U-17  na  Mauritania  kwa  timu  ya  U-20.  Vilevile,  naipongeza  timu  ya  Wanawake  U-17  kushinda  kombe  la  COSAFA  kwa  mashindano  yaliyofanyika  Afrika  Kusini,  Novemba  2020.  76.  Mheshimiwa  Spika,  kwa  upande  wa  soka  la  vilabu,  naipongeza  Namungo  FC  kwa  kufanikiwa  kuvuka  hatua  mbili  za  awali  kuelekea  kwenye  makundi  ya  Kombe  la  Shirikisho  Afrika  na  pia  niwatakie  kila  la  heri  kwenye  mchezo  wao  utakaochezwa  kesho  Jumapili  huko  nchini  Angola.  77.  Mheshimiwa  Spika,  nawapongeza  pia  mabingwa  wa  Soka  Tanzania,  timu  ya  Simba  Sports  Club  kwa  kufanikiwa  kufuzu  kuingia  hatua  ya  makundi  katika  mashindano  ya  Klabu  Bingwa  Afrika,  na  jana  kushinda  mchezo  wake  wa  kwanza  katika  hatua  ya  makundi  wakiwa  ugenini  dhidi  ya  Klabu  ya  AS  Vita  huko  Jamhuri  ya  Kidemokrasia  ya  Kongo.  Nitumie  nafashi  hii  kumpongeza  Mtendaji  Mkuu  wa  timu  hiyo,  mwanadada  Barbra  Gonzalez  kwa  ubunifu  na  kushirikisha  Wizara  ya  Maliasili  na  Utalii  na  hivyo  kulipa  heshima  Taifa  letu  kwa  kulitangaza  kupitia  jezi  yao  kwa  maneno  VISIT  TANZANIA  huu  ni  uzalendo  wa  hali  ya  juu  ambo  unapaswa  kupongezwa  na  kuigwa.  78.  Mheshimiwa  Spika,  mchambuzi  maarufu  wa  michezo  nchini  Bw.  Ali  Kamwe,  kupitia  ukurasa  wake  wa  instagram,  ameeleza  vizuri  maana  ya  matumizi  ya  neno  VISIT  TANZANIA  na  namna  nchi  yetu  itakavyonufaika  na  ubunifu  huo.  Kwa  mujibu  wa  maelezo  yake,  neno  VISIT  TANZANIA  linakadiriwa  kutazamwa  na  wapenzi  wa  soka  takriban  milioni  500  kutoka  sehemu  mbalimbali  duniani.  Wapenzi  hao  wa  mpira  kupitia  vituo  vya  Televisheni  vya  Canal  Algérie,  BeIN  Sports,  Eurosport,  ESPN,  Arryadia,  GTV  ya  Ghana,  MENA  beIN  Sports  na  West  Africa  Canal+  wameshuhudia  mchezo  wa  jana.  Kwa  lugha  nyingine  ni  kwamba  neno  'VISIT  TANZANIA'  lililopo  sehemu  ya  kifuani  mwa  jezi  ya  Klabu  ya  Simba  litaonekana  kupitia  chaneli  hizo  kwa  kila  dakika  90  ambazo  Simba  itashuka  dimbani  iwe  dhidi  ya  Al-Ahly  (Misri),  El-Mereikh  (Sudan)  au  dimba  la  nyumbani  kwa  Mkapa  (Tanzania).  Tutavuta  watalii  wengi  kuifuatilia  Nchi  yetu.  79.  Mheshimiwa  Spika,  nchi  yetu  imeendelea  kung’ara  pia  kwenye  medani  ya  masumbwi.  Kwa  upande  huo  wa  masumbwi,  nawapongeza  mabondia  Mfaume  Mfaume  kwa  kufanikiwa  kutetea  ubingwa  wa  East  and  Central  Africa  mwezi  Decemba  2020;  Bondia  Ibrahimu  Class  Mgendera  kwa  kushinda  Ubingwa  wa  World  Boxing  Federation  Intercontinental  lightweight  (WBF).  Vilevile,  nawapongeza  Bondia  Tonny  Rashidi  aliyefanikiwa  kutetea  mkanda  wake  wa  African  Boxing  Union  (ABU)  na  Bondia  Shabani  Hamadi  JONGO  aliyeshinda  ubingwa  wa  WBF  International  Cruiserweight  mwishoni  mwa  Januari  2021.  Bila  kuwasahau  Mabondia  walioonesha  uwezo  mkubwa  wa  kina  Hassan  Mwakinyo,  Twaha  Kiduku  na  Dulla  Mbabe  ambaye  atapanda  ulingoni  tarehe  26  Februari,  2021.  HITIMISHO  80.  Mheshimiwa  Spika,  nihitimishe  hotuba  yangu  kwa  kuwashukuru  tena  Waheshimiwa  Wabunge  kwa  michango  yenu  muhimu  mliyoitoa  kwa  lengo  la  kuboresha  maisha  ya  wananchi  wetu.  Nimshukuru  Katibu  wa  Bunge,  wasaidizi  wake  na  watumishi  wote  wa  Bunge  kwa  huduma  nzuri  na  msaada  mkubwa  ambao  wamekuwa  wakitupatia  kwa  kipindi  chote  tulichokuwa  tukitekeleza  majukumu  yetu  ya  Mkutano  wa  Pili  wa  Bunge  la  12.  81.  Mheshimiwa  Spika,  nawashukuru  pia  viongozi  na  watendaji  wa  Serikali  na  taasisi  zake  ambao  wameendelea  kutekeleza  majukumu  yao  kwa  weledi,  umahiri  na  ufanisi  mkubwa.  Hongereni  sana  kwani  juhudi  zenu  zimekuwa  chachu  ya  kufanikisha  shughuli  zilizopangwa  kwenye  Mkutano  huu  wa  Pili  wa  Bunge  la  12.  Vilevile,  nitakuwa  mchoyo  wa  fadhila  endapo  sitowashukuru  wanahabari  kwa  uchambuzi  mzuri  wa  hoja  na  mwenendo  mzima  wa  Bunge  na  kuwahabarisha  wananchi.  82.  Mheshimiwa  Spika,  vilevile,  nivishukuru  vyombo  vya  ulinzi  na  usalama  kwa  huduma  ambazo  wamekuwa  wakizitoa  kwa  washiriki  wa  Bunge  hili.  Pia,  niwashukuru  madereva  wote  waliotuhudumia  wakati  wote  tukiwa  hapa  Bungeni  na  ninawatakia  heri  katika  safari  ya  kurejea  nyumbani.  83.  Mheshimiwa  Spika,  baada  ya  kusema  hayo,  sasa  naomba  kutoa  hoja  kwamba  Bunge  lako  tukufu  liahirishwe  hadi  tarehe  30  Machi  2021  siku  ya  Jumanne  saa  tatu  kamili  asubuhi  katika  ukumbi  huu  hapa  Jijini  Dodoma.  84.  Mheshimiwa  Spika,  sasa  naomba  kutoa  hoja.  