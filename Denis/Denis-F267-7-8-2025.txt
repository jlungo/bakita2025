 HOTUBA  YA  MHESHIMIWA  KASSIM  MAJALIWA  MAJALIWA  (MB.),  WAZIRI  MKUU  WA  JAMHURI  YA  MUUNGANO  WA  TANZANIA,  WAKATI  AKITOA  HOJA  YA  KUAHIRISHA  MKUTANO  WA  NANE  WA  BUNGE  LA  12  LA  JAMHURI  YA  MUUNGANO  WA  TANZANIA  TAREHE  23  SEPTEMBA,  2022           UTANGULIZI  Shukrani  Mheshimiwa  Spika,  awali  ya  yote,  nianze  kwa  kumshukuru  Mwenyezi  Mungu  mwingi  wa  rehema  kwa  kutujalia  afya  njema  hadi  leo  tunapohitimisha  shughuli  zote  zilizopangwa  katika  Mkutano  wa  Nane  wa  Bunge  la  Kumi  na  Mbili  la  Jamhuri  ya  Muungano  wa  Tanzania  ulioanza  kikao  chake  cha  kwanza  tarehe  13  Septemba,  2022.  Mheshimiwa  Spika,  nitumie  fursa  hii  pia  kukushukuru  wewe  binafsi  kwa  umahiri  na  uhodari  wako  katika  kuongoza  mijadala  ya  Mkutano  huu  wa  Nane  wa  Bunge  la  Kumi  na  Mbili  ukisaidiwa  na  Mheshimiwa  Naibu  Spika  na  Waheshimiwa  Wenyeviti  wa  Bunge.  Mheshimiwa  Spika,  vilevile,  niwashukuru  kwa  dhati  kabisa  Waheshimiwa  Wabunge  wenzangu  kwa  michango  yenye  tija  mliyoitoa  wakati  wa  kuchangia  hoja  mbalimbali  zilizowasilishwa  na  Serikali  kwenye  mkutano  huu.  Niwahakikishie  kuwa  michango,  maoni  na  ushauri  mliotoa,  Serikali  imepokea  na  inaahidi  kufanyia  kazi  kwa  lengo  la  kujenga  na  kuimarisha  utendaji  wake.  Salamu  za  Pole  Mheshimiwa  Spika,  siku  za  hivi  karibuni  tumeshuhudia  kutokea  kwa  ajali  mbalimbali  za  vyombo  vya  usafiri  zikihusisha  pikipiki,  magari,  n.k.  Ajali  hizo,  zimesababisha  vifo  vya  wapendwa  wetu,  uharibifu  wa  mali  na  pengine  ulemavu.  Nitoe  pole  kwa  Watanzania  wenzangu  waliopoteza  wapendwa  wao  na  wengine  kupata  majeraha  kutokana  na  sababu  mbalimbali  ikiwemo  matukio  ya  ajali  za  vyombo  vya  moto.  Niwatakie  afya  njema  na  uponyaji  wa  haraka  wale  wote  waliojeruhiwa  na  kwa  waliopoteza  maisha  tuendelee  kumuomba  Mwenyezi  Mungu  azilaze  roho  zao  mahala  pema  peponi.  Amina.  Mheshimiwa  Spika,  kwa  masikitiko  makubwa  pia  naungana  na  Watanzania  wenzangu  kutoa  salamu  za  pole  kwa  familia  ya  Marehemu  Augustino  Lyatonga  Mrema  aliyekuwa  Mwenyekiti  wa  Chama  cha  Tanzania  Labour  Party  aliyefariki  tarehe  21  Agosti  2022  jijini  Dar  es  Salaam.  Mchango  wake  katika  mageuzi  ya  siasa,  uzalendo  na  upendo  nchini  utaendelea  kukumbukwa  daima.  Aidha,  nitoe  pole  kwa  familia  ya  Bi.  Fatma  Omar  Latu  aliyekuwa  Mkurugenzi  Mtendaji  wa  Halmashauri  ya  Wilaya  ya  Igunga,  mkoani  Tabora  pamoja  na  dereva  wake,  Bw.  Alex  Mtabika  waliofariki  kwa  ajali  ya  gari  tarehe  14  Septemba,  2022.  Mwenyezi  Mungu  azilaze  roho  za  marehemu  mahali  pema  Peponi.  Amina!  Mheshimiwa  Spika,  kipekee,  nitoe  pole  kwa  familia  ya  Mzee  wetu  Mheshimiwa  Ali  Hassan  Mwinyi,  Rais  wa  Awamu  ya  Pili  wa  Jamhuri  ya  Muungano  wa  Tanzania  kwa  kuondokewa  na  mtoto  wao  mpendwa  Ndg.  Hassan  Ali  Hassan  Mwinyi  aliyefariki  tarehe  31  Agosti  2022.  Pia,  nitoe  pole  kwa  familia  ya  Mheshimiwa  Balozi  Paul  Rupia  aliyefariki  tarehe  16  Septemba,  2022.  Hakika  mchango  wake  katika  masuala  ya  kidiplomasia,  mageuzi  ya  kiuchumi  na  utumishi  wa  umma  hautosahaulika.  Mheshimiwa  Spika,  katika  kipindi  hiki  pia  tumepokea  kwa  masikitiko  vifo  vya  viongozi  mbalimbali  duniani  ikiwemo  Hayati  Jos   Eduardo  dos  Santos,  Rais  Mstaafu  wa  Angola;  Hayati  Shinzo  Abe,  Waziri  Mkuu  Mstaafu  wa  Japan  na  Malkia  Elizabeth  wa  Pili  wa  Uingereza.  Mwenyezi  Mungu  azilaze  roho  za  marehemu  wote  mahali  pema  Peponi.  Amina!  Pongezi  Mheshimiwa  Spika,  nitumie  fursa  hii  kumpongeza  Mheshimiwa  Tamima  Haji  Abass  (Mb.),  kwa  kuteuliwa  kuwa  Mbunge  wa  Viti  Maalum  wa  Chama  Cha  Mapinduzi     na  kuungana  nasi  kwa  ajili  ya  kuwawakilisha  na  kuwahudumia  wananchi.  Sisi  Wabunge  tunakukaribisha  katika  Bunge  hili  tukufu  na  tunakuhakikishia  ushirikiano  katika  kutimiza  majukumu  yako  ya  kuwatumikia  Watanzania.  Mheshimiwa  Spika,  tarehe  22  Septemba,  2022  Bunge  lako  Tukufu  lilifanya  uchaguzi  wa  Wabunge  wa  Bunge  la  Afrika  ya  Mashariki.  Uchaguzi  huo  umewezesha  kupata  wawakilishi  wetu  tisa     ambao  ni:    Mheshimiwa  Angela  Charles  Kizigha;  Mheshimiwa  Nadra  Juma  Mohamed;  Mheshimiwa  Shogo  Richard  Mlozi;  Mheshimiwa  Dkt.  Abdulla  Hasnu  Makame;  Mheshimiwa  Machano  Ali  Machano;  Mheshimiwa  Ansar  Abubakar  Kachwamba;  Mheshimiwa  James  Kinyasi  Millya;  Mheshimiwa  Dkt.  Ng waru  Jumanne  Maghembe;  na  Mheshimiwa  Mashaka  Khalfan  Ngole.  Mheshimiwa  Spika,  nitumie  fursa  hii  kuwapongeza  kwa  dhati  Waheshimiwa  Wabunge  wote  waliopata  nafasi  ya  kuliwakilisha  Taifa  letu  katika  Bunge  hilo.  Ni  matumaini  yetu  kuwa  watakwenda  kutimiza  wajibu  wa  kulisemea  Taifa  letu  na  kusimamia  maslahi  mapana  ya  ukanda  wa  Afrika  Mashariki  katika  kukuza  uchumi  na  kuimarisha  mshikamano  miongoni  mwa  nchi  wanachama.  SHUGHULI  ZA  BUNGE  Mheshimiwa  Spika,  katika  mkutano  huu,  Bunge  lako  tukufu  lilipata  fursa  ya  kupokea  maswali  kutoka  kwa  Waheshimiwa  Wabunge  na  kutolewa  majibu  kutoka  upande  wa  Serikali.  Aidha,  Bunge  hili  pia  lilijadili  na  kupitisha  miswada  ya  sheria  na  kuridhia  maazimio  mbalimbali  ya  Bunge.  Maswali  na  Majibu  Mheshimiwa  Spika,  katika  Mkutano  wa  Nane  tunaouhitimisha  leo,  jumla  ya  maswali  153  ya  msingi  na  maswali  468  ya  nyongeza  yaliulizwa  na  Waheshimiwa  Wabunge  na  kujibiwa  na  Serikali.  Miswada  ya  Sheria  Mheshimiwa  Spika,  kwa  upande  wa  Miswada  ya  Sheria,  Bunge  lako  lilipokea,  kujadili  na  kupitisha  kwa  hatua  zake  zote  Miswada  ya  Sheria  minne  ifuatayo:    Muswada  wa  Sheria  ya  Usimamizi  wa  Maafa  wa  Mwaka  2022;  ii)  Muswada  wa  Marekebisho  ya  Sheria  ya  Usimamizi  wa  Rasilimali  za  Maji  wa  Mwaka  2022;  iii)  Muswada  wa  Sheria  ya  Marekebisho  ya  Sheria  Mbalimbali  za  Fedha  wa  Mwaka  2022;  na  iv)  Muswada  wa  Sheria  ya  Marekebisho  ya  Sheria  Mbalimbali  (Na.  2)  wa  Mwaka  2022.  Mheshimiwa  Spika,  kwa  hatua  iliyofikiwa,  nawapongeza  sana  Waheshimiwa  Wabunge  wote  kwa  michango  yao  mizuri  na  kuipitisha  Miswada  hiyo  wakati  tukisubiri  maamuzi  ya  Mheshimiwa  Rais  kuiidhinisha  kuwa  Sheria  kamili  za  Nchi.  Mheshimiwa  Spika,  Miswada  ifuatayo  ilisomwa  kwa  mara  ya  kwanza  katika  Bunge  lako  tukufu:    Muswada  wa  Sheria  ya  Uwekezaji  Tanzania  wa  Mwaka  2022;  ii)  Muswada  wa  Sheria  ya  Bima  ya  Afya  kwa  Wote  wa  Mwaka  2022;  iii)  Muswada  wa  Sheria  ya  Ulinzi  wa  Taarifa  Binafsi  wa  Mwaka  2022;  na  iv)  Muswada  wa  Sheria  ya  Marekebisho  ya  Sheria  Mbalimbali  (Na.  3)  wa  Mwaka  2022.  Maazimio  Mheshimiwa  Spika,  vilevile,  Bunge  lako  tukufu  lilifanikiwa  kujadili  na  kuridhia  maazimio  mawili  ya  Bunge  yafuatayo:    Azimio  la  Bunge  Kuridhia  Itifaki  ya  Mkataba  wa  Umoja  wa  Nchi  Huru  za  Afrika  wa  Kuzuia  na  Kupambana  na  Ugaidi  ya  Mwaka  2004;  na  ii)  Azimio  la  Bunge  Kuridhia  Itifaki  ya  Jumuiya  ya  Afrika  Mashariki  ya  kuongeza  Mamlaka  ya  Mahakama  ya  Afrika  Mashariki.  Kauli  ya  Serikali  Mheshimiwa  Spika,  Serikali  imeendelea  kufanyia  kazi  masuala  mbalimbali  yanayohusu  tozo  ili  kuhakikisha  mapato  na  makusanyo  yanaendelea  kuimarisha  bajeti  tuliyoipanga.  Kwa  kutambua  hilo,  Serikali  imeendelea  kushughulikia,  kufanya  tathmini  na  kufanya  maboresho  ya  namna  ambavyo  tozo  mbalimbali  zinaweza  kutekelezwa  ili  zilete  manufaa  kwa  Taifa  na  kuwezesha  maisha  ya  wananchi  kuwa  ya  unafuu.  Mheshimiwa  Spika,  kwa  maana  hiyo,  tarehe  20  Septemba,  2022  Waziri  wa  Fedha  na  Mipango,  Mheshimiwa  Dkt.  Lameck  Mwigulu  Nchemba  aliwasilisha  mbele  ya  Bunge  lako  tukufu  kauli  ya  Serikali  juu  ya  maboresho  yaliyofanywa  katika  tozo  za  miamala  ya  kibenki.  Nia  ya  Serikali  ni  kuendelea  kufanya  mapitio  na  tathmini  juu  ya  mipango  ya  kukuza  uchumi  kupitia  makusanyo  ya  kodi.  Kamati  za  Kudumu  za  Bunge  Mheshimiwa  Spika,  Kamati  ya  Kudumu  ya  Bunge  ya  Sheria  Ndogo  iliwasilisha  taarifa  kuhusu  uchambuzi  wa  Sheria  Ndogo  zilizowasilishwa  Bungeni  kwenye  Mkutano  wa  Sita  na  Mkutano  wa  Saba  wa  Bunge  pamoja  na  uchambuzi  wa  taarifa  za  utekelezaji  wa  Maazimio  ya  Bunge  kuhusu  Sheria  Ndogo  zilizowasilishwa  kwenye  Mkutano  wa  Tatu  na  Mkutano  wa  Nne  wa  Bunge.  Taarifa  hiyo  ilisheheni  uchambuzi  wa  kina,  maoni,  ushauri  na  mapendekezo  mbalimbali  kwa  Serikali.  Nitumie  fursa  hii  kuwapongeza  Mwenyekiti,  Makamu  Mwenyekiti  na  Wajumbe  wa  Kamati  hiyo  kwa  kazi  nzuri  waliyoifanya  kuanzia  uchambuzi  hadi  kuwasilisha  taarifa  yao  Bungeni.  Serikali  itafanyia  kazi  ushauri  na  mapendekezo  ya  Kamati.  MAENEO  YA  MSISITIZO  Mheshimiwa  Spika,  pamoja  na  kuwa  mkutano  huu  ulijikita  katika  kujadili  na  kupitisha  miswada  ya  sheria  na  maazimio  ya  Bunge,  naomba  nitumie  fursa  hii  kueleza  na  kusisitiza  masuala  machache.  Baadhi  ya  maeneo  ambayo  nitayatolea  msisitizo  ni  suala  la  sensa  ya  watu  na  makazi  ya  mwaka  2022,  usalama  wa  raia  na  mali  zao,  hali  ya  upatikanaji  wa  chakula  na  pembejeo  za  kilimo  nchini,  maandalizi  ya  mitihani  ya  kitaifa  ya  mwaka  2022.  Maeneo  mengine  ni  ada  za  mitihani  zilizofutwa,  upatikanaji  wa  mikopo  ya  elimu  ya  juu,  uimarishaji  wa  miundombinu  ya  elimu  ya  juu,  ujenzi  wa  mji  wa  Serikali,  umoja  wa  kitaifa  na  michezo.  Sensa  ya  Watu  na  Makazi  ya  Mwaka  2022  Mheshimiwa  Spika,  tarehe  23  Agosti,  2022  nchi  yetu  ilitekeleza  zoezi  la  Sensa  ya  Watu  na  Makazi.  Tumeshuhudia  zoezi  hilo  likifanyika  kwa  amani  na  utulivu  huku  wananchi  wakionesha  ushirikiano  wa  hali  ya  juu.  Kwa  sasa  zoezi  limekamilika  na  Serikali  inaendelea  na  uchakataji  wa  takwimu  zilizokusanywa.  Nitumie  fursa  hii  kuwashukuru  viongozi,  taasisi  na  wananchi  kwa  kushiriki  vizuri  kwenye  zoezi  la  Sensa  ya  Watu  na  Makazi.  Aidha,  niendelee  kusisitiza  matumizi  sahihi  ya  takwimu  za  Sensa  mara  zitakapotolewa.  Usalama  wa  Raia  na  Mali  zao  Mheshimiwa  Spika,  vyombo  vyetu  vya  usalama  vimeendelea  kusimamia  hali  ya  usalama  wa  raia  na  mali  zao.  Hata  hivyo,  katika  kipindi  cha  hivi  karibuni,  nchi  yetu  imepitia  matukio  kadhaa  yaliyohusisha  uhalifu  na  ajali  za  barabarani  yaliyosababisha  vifo  na  majeruhi.  Mheshimiwa  Spika,  nitoe  wito  kwa  jamii,  viongozi  wa  dini  na  watanzania  kuungana  kwa  pamoja  kukemea,  kufichua  na  kudhibiti  matukio  yote  yanayoashiria  kuondoa  amani  na  utulivu  wa  nchi  yetu.  Aidha,  nisisitize  madereva  na  wamiliki  wa  vyombo  vya  moto  hususani  magari  ya  abiria  kutambua  dhamana  waliyo  nayo  katika  kulinda  usalama  wa  abiria  na  watumiaji  wengine  wa  barabara  ili  kuepusha  ajali  za  mara  kwa  mara.  Mheshimiwa  Spika,  nilielekeze  Jeshi  la  Polisi  kuhakikisha  linafuatilia  matukio  ya  uhalifu  na  ajali  za  barabarani  na  kuyadhibiti  kwa  kushirikiana  na  jamii.  Hivyo,  elimu  itolewe  na  njia  mbalimbali  za  ulinzi  shirikishi  katika  kufichua  wahalifu  zitumike.  Aidha,  Jeshi  la  Polisi  liendelee  kuboresha  mikakati  yake  ya  kukabiliana  na  wimbi  hili  la  uhalifu  na  ajali  za  barabarani.  Mheshimiwa  Spika,  kwa  upande  mwingine  nizielekeze  Mamlaka  za  Serikali  za  Mitaa  kuanzia  ngazi  ya  vitongoji,  mitaa,  vijiji,  kata  na  wilaya  kuhakikisha  zinatimiza  wajibu  wa  kudumisha  amani,  utulivu  na  utawala  bora.  Viongozi  katika  ngazi  hizo  wahakikishe  mikutano  ya  kisheria  inafanyika  kama  ilivyopangwa  ili  wananchi  wapate  fursa  ya  kupokea  taarifa  na  kujadili  mambo  mbalimbali  kuhusiana  na  ustawi  wao  ikiwemo  masuala  ya  ulinzi  na  usalama.  Suala  la  ulinzi  na  usalama  liwe  ni  ajenda  ya  kudumu  katika  mikutano  hiyo.  SEKTA  YA  KILIMO  Hali  ya  upatikanaji  wa  chakula  nchini  Mheshimiwa  Spika,  katika  kipindi  cha  mwaka  2021/2022,  Tathmini  Awali  ya  Uzalishaji  wa  Mazao  ya  Chakula  imeonesha  kuwa,  uzalishaji  wa  mazao  ya  chakula  umefikia  tani  milioni   .  Kati  ya  kiasi  hicho,  uzalishaji  wa  mazao  ya  nafaka  unaohusisha  mahindi,  mchele,  mtama,  uwele,  ulezi  na  ngano,  ni  tani  milioni     na  mazao  yasiyo  ya  nafaka  ambayo  ni  jamii  ya  mikunde,  mhogo,  ndizi,  viazi  vitamu  na  mviringo  uzalishaji  ni  tani  milioni   .  Mheshimiwa  Spika,  mahitaji  yote  ya  chakula  yanayojumuisha  nafaka  na  yasiyo  ya  nafaka  kwa  mwaka  2022/2023  ni  zaidi  ya  tani  milioni  15  ambapo  tani  milioni     ni  za  mazao  ya  nafaka  na  tani  milioni     ni  mazao  yasiyo  ya  nafaka.  Kwa  kulinganisha  uzalishaji  na  mahitaji,  nchi  yetu  ina  kiwango  cha  utoshelevu  wa  chakula  wa  asilimia  115  na  kuwa  na  ziada  ya  chakula  kwa  tani  zipatazo  milioni   .  Mheshimiwa  Spika,  ili  kuhakikisha  utengamano  wa  hali  ya  chakula  nchini  unaendelea  kuimarika,  Serikali  inaendelea  kuchukua  hatua  mbalimbali.  Hatua  hizo  ni  pamoja  na  kuwezesha  Wakala  wa  Taifa  wa  Hifadhi  ya  Chakula  kuhifadhi  tani  147,142  na  kuendelea  kununua  mazao  ya  chakula  kwa  ajili  ya  kuhifadhi.  Nitumie  fursa  hii  kutoa  wito  kwa  wananchi  kuendelea  kuhifadhi  akiba  ya  chakula  tuliyonayo  na  kuwa  na  matumizi  sahihi  ya  chakula.  Upatikanaji  wa  Pembejeo  Mheshimiwa  Spika,  maandalizi  ya  msimu  wa  kilimo  wa  mwaka  2022/2023  yanaendelea  sambamba  na  kuwezesha  upatikanaji  wa  pembejeo  muhimu  hususani  mbolea.  Wastani  wa  matumizi  ya  mbolea  nchini  katika  kipindi  cha  kati  ya  mwaka  2019/2020  hadi  2021/2022  umeendelea  kuwa  tani  430,000.  Hadi  kufikia  tarehe  31  Agosti,  2022  upatikanaji  wa  mbolea  nchini  umefikia  tani  213,403  sawa  na  asilimia     ya  wastani  wa  matumizi  ya  mbolea.  Mheshimiwa  Spika,  kwa  kutambua  umuhimu  wa  upatikanaji  wa  pembejeo  katika  kuongeza  tija  kwenye  kilimo,  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  ameridhia  kutoa  Shilingi  Bilioni  150  ya  ruzuku  ya  mbolea  ili  kuwezesha  upatikanaji  wa  bidhaa  hiyo  kwa  wingi  na  kwa  gharama  nafuu.  Mheshimiwa  Spika,  katika  msimu  wa  2022/2023,  utoaji  wa  ruzuku  ya  mbolea  kwa  wakulima  unalenga  kuongeza  uzalishaji  wa  chakula  nchini  na  hivyo  kuwa  na  usalama  wa  chakula  na  kukidhi  upatikanaji  wa  malighafi  za  viwanda  vya  ndani.  Hadi  kufikia  tarehe  31  Agosti,  2022  wakulima  956,920  wamesajiliwa  kwa  ajili  ya  kupata  mbolea  ya  ruzuku  ambapo  jumla  ya  tani  60,882  za  mbolea  zimenunuliwa  na  wakulima  katika  mikoa  ya  Arusha,  Iringa,  Mbeya,  Morogoro,  Njombe,  Rukwa,  Ruvuma  na  Songwe.  Nitumie  fursa  hii  kuilekeza  Wizara  ya  Kilimo  kuhakikisha  mbolea  inawafikia  wakulima  kwa  wakati.  SEKTA  YA  MIFUGO  Mheshimiwa  Spika,  mifugo  ni  miongoni  mwa  sekta  za  kiuchumi  ambazo  ni  muhimu  katika  kuondoa  umasikini  na  kukuza  uchumi.  Sekta  hii  imeonesha  ukuaji  wa  mwaka  hadi  mwaka  na  kuifanya  Tanzania  kuwa  miongoni  mwa  nchi  zenye  mifugo  mingi  barani  Afrika.  Hili  limesababisha  kuwepo  kwa  uhitaji  mkubwa  wa  malisho  ya  uhakika  pamoja  na  huduma  bora  za  mifugo.  Ni  azma  ya  Serikali  kuhakikisha  kuwa  kila  mfugaji  anafuata  njia  bora  za  ufugaji  zitakazowezesha  upatikanaji  wa  malisho  ya  uhakika  na  mifugo  bora.  Mheshimiwa  Spika,  ufugaji  usiozingatia  uwezo  wa  eneo  la  malisho  umechangia  kwa  kiasi  kikubwa  kuwa  na  tija  ndogo  katika  sekta  ya  mifugo  na  kuwa  chanzo  cha  migogoro  baina  ya  wafugaji  na  watumiaji  wengine  wa  ardhi  hususan  wakulima.  Hata  hivyo,  Serikali  kwa  kutumia  mikakati  mbalimbali  kupitia  mamlaka  zake  imekuwa  ikitatua  migogoro  hiyo  na  kukomesha  vitendo  vinavyokiuka  taratibu  za  kisheria.  Vilevile,  Serikali  imechukua  hatua  mbalimbali  za  kutatua  changamoto  hizo  ikiwemo  kuboresha  nyanda  za  malisho,  ujenzi  wa  majosho,  kudhibiti  magonjwa,  kutoa  elimu  ya  uzalishaji  wa  mifugo  na  kuimarisha  masoko  ya  bidhaa  zitokanazo  na  mifugo.  Mheshimiwa  Spika,  ni  muhimu  tutafute  suluhisho  la  kudumu  katika  utatuzi  wa  migogoro  baina  ya  wafugaji  na  wakulima.  Hivyo,  nitumie  fursa  hii  kuwaelekeza  Mawaziri  wa  kisekta  wakiwemo  wa  Mifugo  na  Uvuvi;  Kilimo;  Ofisi  ya  Rais-TAMISEMI;  Maliasili  na  Utalii;  Mambo  ya  Ndani  ya  Nchi  na  Ardhi,  Nyumba  na  Maendeleo  ya  Makazi  kukutana  na  kutafuta  namna  bora  ya  kutatua  migogoro  ya  matumizi  ya  ardhi  baina  ya  wafugaji  na  wakulima  na  kuja  na  suluhisho  la  kudumu.  Sambamba  na  hilo,  nitoe  wito  kwa  ndugu  zetu  wafugaji  na  wakulima  kuishi  kwa  kufuata  taratibu  zilizowekwa  katika  mamlaka  husika  pale  wanapotekeleza  majukumu  yao  ya  ufugaji  na  kilimo.  Mheshimiwa  Spika,  vilevile,  naiagiza  Wizara  ya  Mifugo  na  uvuvi  iendeleze  eneo  la  Msomera,  wilayani  Handeni,  mkoani  Tanga  ili  liwe  eneo  la  mfano  wa  ufugaji  wa  kisasa  na  wenye  tija  hapa  nchini.  SEKTA  YA  ELIMU  Maandalizi  ya  Mitihani  ya  Kitaifa  mwaka,  2022  Mheshimiwa  Spika,  katika  kipindi  cha  Oktoba  hadi  Desemba,  2022  wanafunzi  wapatao  milioni     wa  darasa  la  nne,  milioni     wa  darasa  la  saba,  688,000  wa  kidato  cha  pili  na  537,000  wa  kidato  cha  nne  wanatarajiwa  kufanya  mitihani.  Maandalizi  ya  mitihani  hiyo  yanaendelea  vizuri.  Mheshimiwa  Spika,  nitumie  fursa  hii  kuwaelekeza  watendaji  wote  wa  elimu  wakiwemo  Maafisa  Elimu  wa  Mikoa,  Halmashauri,  Wakuu  wa  Shule,  Walimu  na  Vyombo  mbalimbali  ambavyo  vitahusika  katika  uratibu  wa  ufanyikaji  wa  Mitihani  hiyo  kuzingatia  Sheria  na  taratibu  za  uendeshaji  na  usimamizi  wa  Mitihani.  Aidha,  nitoe  wito  kwa  wanafunzi  kujiandaa  kikamilifu  na  kuendelea  kuwa  na  nidhamu.  Ada  za  mitihani  zilizofutwa  Mheshimiwa  Spika,  Sera  ya  Elimu  na  Mafunzo  ya  Mwaka  2014  inaitaka  Serikali  kuhakikisha  kuwa  wanafunzi  wote  wanakamilisha  mzunguko  wa  elimu  na  mafunzo  katika  ngazi  husika  kwa  kuondoa  vikwazo  vinavyosababisha  wanafunzi  kushindwa  kukamilisha  mzunguko  wa  elimu  vikiwemo  ada,  michango  na  changamoto  zinazotokana  na  mahitaji  maalum  kwa  baadhi  ya  wanafunzi.  Mheshimiwa  Spika,  kwa  kutambua  umuhimu  huo,  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  ameendelea  kuondoa  vikwazo  vya  ada  na  michango  ambapo  hivi  karibuni  ameridhia  kufutwa  kwa  ada  ya  mtihani  shilingi  50,000  kwa  kila  mtahiniwa  wa  kidato  cha  sita  kwa  shule  za  sekondari  zinazomilikiwa  na  Serikali.  Lengo  la  kufutwa  kwa  ada  hiyo  ni  kuendeleza  dhamira  yake  ya  kuwapunguzia  wazazi  mzigo  wa  gharama  za  elimu.  Elimu  ya  Juu  Mheshimiwa  Spika,  Serikali  imeendelea  kuongeza  wigo  wa  utoaji  elimu  ya  juu  nchini  kwa  kuhakikisha  upatikanaji  wa  mikopo  kwa  wanafunzi  unakidhi  malengo.  Katika  mwaka  wa  fedha  2022/2023,  Serikali  imetenga  shilingi  bilioni  570  kwa  ajili  ya  wanafunzi  wahitaji  na  wanaostahili  kupata  mikopo.  Vilevile,  shilingi  bilioni  3  zitatolewa  kwa  ufadhili  wa  masomo     kwa  wanafunzi  wenye  ufaulu  wa  juu  katika  mitihani  ya  kidato  cha  sita  watakaodahiliwa  katika  fani  za  Hesabu,  Tiba,  Sayansi  na  Uhandisi.  Mheshimiwa  Spika,  Serikali  imeendelea  kuboresha  mazingira  ya  kujifunzia  na  kufundishia  katika  Taasisi  za  Elimu  nchini.  Kupitia  Mradi  wa  Elimu  ya  Juu  kwa  Mageuzi  ya  Kiuchumi   ,  Serikali  imetenga  takribani  shilingi  bilioni  752,  kwa  ajili  ya  kutekeleza  shughuli  mbalimbali  ikiwemo:    Ujenzi  na  ukarabati:  kujenga  miundombinu  mipya  na  kukarabati  iliyopo  ikiwemo  kumbi  za  mihadhara  na  madarasa   ,  maabara  na  karakana   ,  mabweni     na  ofisi   ;  ii)  Kuimarisha  mafunzo  kwa  vitendo:  Serikali  inatarajia  kukarabati  na  kuboresha  miundombinu  ya  mashamba  darasa  na  vituo  atamizi     pamoja  na  kuweka  vifaa  vya  kisasa  vya  TEHAMA  katika  vyuo  vikuu  na  taasisi;  iii)  Ujenzi  wa  kampasi  mpya:  Serikali  imepanga  kujenga  kampasi  mpya  14  katika  Mikoa  ya  Dodoma,  Kagera,  Katavi,  Kigoma,  Lindi,  Manyara,  Mwanza,  Rukwa,  Ruvuma,  Simiyu,  Singida,  Shinyanga,  Tabora  na  Tanga;  iv)  Ujenzi  wa  vyuo  vikuu  vipya:  Serikali  imepanga  kujenga  Chuo  Kikuu  cha  kisasa  cha  TEHAMA  mkoani  Dodoma  na  Chuo  Kikuu  cha  Kilimo  na  Teknolojia  cha  Mwl.  Julius  Nyerere  mkoani  Mara;  Kusomesha  Wahadhiri  katika  shahada  za  uzamivu  na  shahada  za  umahiri  ili  kuwajengea  uwezo  katika  fani  zao;  na  vi)  Kufanya  tafiti:  kubiasharisha  na  kuwezesha  matokeo  ya  tafiti  na  bunifu  kutatua  changamoto  mbalimbali  katika  jamii.  Ujenzi  wa  Mji  wa  Serikali  Mheshimiwa  Spika,  awamu  ya  pili  ya  ujenzi  wa  Mji  wa  Serikali  unaohusisha  ujenzi  wa  majengo  ya  ofisi  yenye  urefu  wa  ghorofa  kuanzia  sita  hadi  tisa  unaendelea  vizuri.  Hadi  sasa  ujenzi  huo  ambao  ulioanza  Oktoba,  2021  umefikia  wastani  wa  asilimia  50  na  unatarajiwa  kukamilika  Oktoba,  2023.  Mheshimiwa  Spika,  mradi  huu  utakapokamilika  utagharimu  jumla  ya  shilingi  bilioni     ambapo  hadi  sasa  Serikali  imetoa  shilingi  bilioni  250  na  kiasi  kilichobaki  kitaendelea  kutolewa  kulingana  na  hatua  za  ujenzi  ili  kuwezesha  mradi  huo  kukamilika  kwa  wakati.  Aidha,  mradi  huu  umenufaisha  wakazi  wa  Dodoma  na  nje  ya  Dodoma  ambapo  hadi  sasa  jumla  ya  ajira  2,149  zimezalishwa  katika  maeneo  ya  wataalam,  mafundi  na  vibarua.  Mheshimiwa  Spika,  ujenzi  wa  ofisi  unaenda  sambamba  na  ujenzi  wa  miundombinu  mingine  ya  huduma  za  maji  safi,  maji  taka,  mawasiliano,  TEHAMA,  usalama,  zimamoto  na  uokoaji  na  programu  za  upandaji  miti.  Aidha,  katika  Mji  huo  kutakuwa  na  huduma  mbalimbali  za  kijamii  zikiwemo  maeneo  ya  kupumzika,  michezo,  maduka  makubwa  (shopping  malls),  maeneo  ya  biashara,  majumba  ya  sinema,  nyumba  za  ibada,  shule,  hospitali,  bustani  za  maua,  vituo  vya  utamaduni  na  nyumba  za  makazi  ya  viongozi  na  watumishi  waandamizi.  Mheshimiwa  Spika,  ujenzi  wa  barabara  za  lami  zenye  urefu  wa  jumla  ya  kilomita     umekamilika  kwa  asilimia  99.  Kazi  zinazoendelea  ni  pamoja  na  ujenzi  wa  mabwawa  ya  kuvuna  na  kuhifadhi  maji  ya  mvua,  vituo  vya  mabasi,  taa  za  barabarani,  taa  za  kuongozea  magari  na  barabara  ya  kuunganisha  Mji  wa  Serikali  na  Ikulu  ya  Chamwino.  Mheshimiwa  Spika,  nitumie  fursa  hii  kuwaelekeza  watendaji  na  wakandarasi  wote  kuhakikisha  utekelezaji  wa  mradi  huu  unakamilika  kwa  wakati  na  kwa  viwango  vinavyokubalika.  Aidha,  nizikumbushe  taasisi  za  umma  zinazopaswa  kuhamia  Dodoma  na  hazijahamia  zifanye  hivyo  mara  moja.  Umoja  wa  Kitaifa  Mheshimiwa  Spika,  sisi  kama  Taifa  tunajivunia  tunu  tulizoachiwa  na  Waasisi  wa  Taifa  letu  ikiwemo  amani,  umoja,  utu,  udugu  na  mshikamano.  Mtakubaliana  nami  kuwa  tunu  hizi  zimekuwa  ndio  msingi  wa  uhai  wa  Taifa  letu.  Kwa  kutambua  umuhimu  wa  tunu  hizi,  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  amekuwa  mstari  wa  mbele  kuhakikisha  Taifa  letu  linaendelea  kuzienzi.  Mheshimiwa  Spika,  hivi  karibuni  Mheshimiwa  Rais  akiwa  katika  maadhimisho  ya  miaka  10  ya  kumbukumbu  ya  Chuo  cha  Taifa  cha  Ulinzi,  alilitangazia  Taifa  sera  ya  upatanishi,  kuvumiliana,  kuishi  pamoja  na  kujenga  nchi  aliyoipa  jina  la  R4  yaani  Reconciliation,  Resiliency,  Reforms  and  Rebuilding  of  the  nation.  Ni  matarajio  yake  kuwa  sera  hii  itabebwa  na  Watanzania  wote  ili  sote  twende  pamoja  kama  Taifa.  Mheshimiwa  Spika,  maono  na  dhamira  ya  Mheshimiwa  Rais  ni  kuendelea  kutuunganisha  Watanzania  na  kudumisha  umoja  wetu.  Nami  niungane  naye  kuwasisitiza  Watanzania  wenzangu  kuendelea  kuweka  maslahi  ya  Taifa  letu  mbele  ili  kuwa  na  maendeleo  kwa  manufaa  yetu  na  vizazi  vijavyo.  Hivyo,  nitoe  rai  kwa  viongozi  wa  Serikali,  viongozi  wa  dini,  taasisi  za  elimu,  maadili  na  utawala  bora  kuweka  kipaumbele  katika  kuelimisha  jamii  juu  ya  umuhimu  wa  sera  ya  upatanishi,  kuvumiliana,  kuishi  pamoja  na  kujenga  Taifa  letu.  MRADI  WA  UJENZI  WA  BOMBA  LA  MAFUTA  Mheshimiwa  Spika,  Serikali  ya  Awamu  ya  Sita  inayoongozwa  na  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  imeendelea  kusimamia  kikamilifu  sekta  ya  nishati  nchini  ili  kukuza  uchumi.  Mheshimiwa  Rais  ana  matamanio  makubwa  ya  kuifanya  sekta  ya  nishati  kuwa  chanzo  cha  ukuaji  wa  uchumi  na  kuboresha  sekta  nyingine  ikiwemo  viwanda  ambavyo  ukuaji  wake  unategemea  zaidi  uwepo  wa  nishati  ikiwemo  mafuta  na  gesi.  Mheshimiwa  Spika,  Serikali  inatekeleza  mradi  wa  ujenzi  wa  bomba  la  mafuta  ghafi  la  Afrika  Mashariki     kutoka  Hoima  nchini  Uganda  hadi  Chongoleani  Tanga  nchini  Tanzania.  Mradi  huu  ni  muhimu  kwa  manufaa  ya  nchi  zetu  mbili  katika  kukuza  biashara,  viwanda  vya  uzalishaji,  kuongeza  ajira  pamoja  na  kuvutia  wawekezaji  ambao  wanatarajia  kukuza  teknolojia  na  ujuzi  kwa  wananchi.  Mheshimiwa  Spika,  baadhi  ya  wadau  wa  maendeleo  wamekuwa  na  mashaka  katika  utekelezaji  wa  mradi  huu  wakihofia  kuwa  unaweza  kutekelezwa  pasipo  kuzingatia  athari  za  kimazingira  na  haki  za  binadamu.  Mradi  huu  umefanyiwa  tathmini  ya  kina  ya  kimazingira  na  kuhakikisha  kuwa  utekelezaji  wake  hauna  athari  za  kimazingira  na  kwa  jamii.  Mradi  huu  kwa  upande  wa  Tanzania  unagusa  watu  9,513  ikiwemo  taasisi  mbalimbali.  Miongoni  mwao  ni  watu  331  pekee  ndio  watakaohamishwa  sawa  na  asilimia   .  Mheshimiwa  Spika,  wanaoguswa  na  mradi  huu  walishirikishwa  kuchagua  kujengewa  makazi  mapya  au  kupewa  fedha  taslimu.  Hata  hivyo  asilimia  85  walichagua  kujengewa  makazi.  Hivyo  ujenzi  wa  makazi  hayo  unaendelea  ambapo  nyumba  37  kati  ya  309  zimekamilika  na  kukabidhiwa  kwa  wahusika.  Aidha,  nyumba  55  zipo  kwenye  hatua  ya  umaliziaji  na  nyumba  217  zipo  kwenye  hatua  za  awali  za  ujenzi.  Mheshimiwa  Spika,  Serikali  ya  Jamhuri  ya  Muungano  wa  Tanzania  inaungana  na  Serikali  ya  Jamhuri  ya  Uganda  kuwahakikishia  wadau  wote  likiwemo  Bunge  la  Umoja  wa  Ulaya  na  Jumuiya  ya  Kimataifa  kuwa  mradi  huu  unatekelezwa  kwa  kuzingatia  sheria  zote  za  Tanzania  na  Kimataifa,  uwazi,  tahadhari  za  kimazingira,  ulinzi  wa  mifumo  ya  kiikolojia  na  rasilimali  za  maji,  masuala  ya  kijamii,  kijinsia  na  haki  za  binadamu  kwa  ujumla.  Hivyo  niwatoe  hofu  wadau  wote  kuhusiana  na  utekelezaji  wa  mradi  huu  na  Serikali  itaendelea  kutumia  njia  za  kidiplomasia  kuhakikisha  wadau  wanapata  taarifa  sahihi  kuhusu  utekelezaji  wa  mradi  na  uzingatiaji  wa  viwango  vya  kimataifa.  Michezo  Mheshimiwa  Spika,  kwa  upande  wa  michezo  nitumie  fursa  hii  kuzipongeza  timu  zetu  za  mpira  wa  miguu  za  wanaume  na  wanawake  kwa  kuendelea  kupeperusha  vyema  bendera  yetu  katika  mashindano  mbalimbali  ya  kimataifa.  Nianze  kwa  kuzipongeza  timu  zetu  za  wanaume  za  Simba  na  Yanga  kwa  kufuzu  katika  hatua  ya  awali  ya  michuano  ya  Klabu  Bingwa  Barani  Afrika.  Timu  ya  Simba  iliifunga  timu  za  Nyasa  Big  Bullets  nyumbani  na  ugenini  kwa  jumla  ya  magoli  4-0,  huku  timu  ya  Yanga  ikiichabanga  timu  ya  Zalan  nyumbani  na  ugenini  kwa  jumla  ya  magoli  9-0.  Hongereni  sana!  Mheshimiwa  Spika,  kwa  upande  mwingine  niipongeze  timu  ya  Kipanga  kutoka  Visiwani  Zanzibar  ambayo  imefuzu  hatua  ya  awali  ya  mashindano  ya  Shirikisho  Barani  Afrika  kwa  kuifunga  timu  ya  Ah  Hilal  Wau  na  timu  ya  Azam  ambayo  inasubiri  hatua  ya  kwanza  ya  mashindano  hayo.  Pia,  kipekee  nitambue  juhudi  kubwa  iliyooneshwa  na  timu  zetu  za  KMKM  na  Geita  Gold  Mining  katika  kupambania  kufuzu  hatua  ya  awali  ya  mashindano  ya  Shirikisho  lakini  walipoteza  michezo  yao.  Hii  iendelee  kuwa  chachu  ya  kuhakikisha  timu  zetu  zinaendelea  kupata  uwakilishi  na  kufanya  vizuri  katika  mashindano  ya  kimataifa.  Mheshimiwa  Spika,  kwa  kutambua  juhudi  kubwa  za  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  katika  kukuza  mchezo  wa  mpira  wa  miguu  wakiwemo  wanawake,  matokeo  chanya  yameanza  kuonekana.  Hii  ni  baada  ya  timu  ya  wanawake  ya  Simba  Queens  kutwaa  ubingwa  wa  CECAFA  na  kufuzu  mashindano  ya  Klabu  Bingwa  Afrika  kwa  Wanawake.  Nitumie  nafasi  hii  kuipongeza  Simba  Queens  kwa  ushindi  huu  na  nawatakia  kila  la  heri  katika  mashindano  ya  Klabu  Bingwa  Afrika  yatakayofanyika  nchini  Morocco.  Aidha,  niipongeze  Timu  ya  Taifa  ya  Wanawake  (Twiga  Stars),  kwa  kushika  nafasi  ya  tatu  katika  mashindano  ya  COSAFA  yaliyofanyika  nchini  Afrika  Kusini.  Mheshimiwa  Spika,  ukuaji  katika  sekta  ya  michezo  umeendelea  kuimarika  kwani  tumeona  aina  nyingine  ya  michezo  ikiwemo  masumbwi  na  riadha  ikiendelea  kukua  na  kuleta  mafanikio  na  msisimko  katika  nchi  yetu.  Mheshimiwa  Spika,  pia,  nizitakie  heri  Timu  zetu  za  Taifa  ikiwemo  Timu  ya  Taifa  ya  Walemavu  ya  Mpira  wa  Miguu  (Tembo  Warriors)  ambayo  itashiriki  Kombe  la  Dunia  mwezi  Oktoba  2022  nchini  Uturuki  na  Timu  ya  Taifa  ya  Wanawake  chini  ya  miaka  17  (Serengeti  Girls)  ambayo  itashiriki  michuano  ya  Kombe  la  Dunia  nchini  India  mwezi  Oktoba  2022.  Mheshimiwa  Spika,  nami  nitumie  nafasi  hii  kuzitakia  maandalizi  mema  timu  zetu  za  Bunge  ikiwa  ni  kujiweka  tayari  kwenda  kwenye  mashindano  ya  Mabunge  ya  Afrika  Mashariki  itakayochezwa  nchini  Sudan  Kusini  mwezi  Novemba  2022.  Timu  za  Bunge  zikumbuke  kuwa  zinazo  wajibu  wa  kulinda  makombe  yote  7  tunayoyashikilia  toka  mwaka  2021.  Tunawatakia  kila  la  kheri.  HITIMISHO  Mheshimiwa  Spika,  wakati  naelekea  kuhitimisha  hotuba  yangu,  nitumie  fursa  hii  kukupongeza  wewe  na  Bunge  lako  tukufu  kwa  kushiriki  katika  mkutano  wa  51  wa  Jukwaa  la  Mabunge  ya  Jumuiya  ya  Maendeleo  Kusini  mwa  Afrika  (SADC  Parliamentary  Forum)  uliofanyika  Lilongwe  nchini  Malawi  kuanzia  tarehe  11  hadi  16  Julai,  2022.  Aidha,  nipongeze  kwa  hatua  ya  Bunge  letu  kushiriki  mkutano  wa  65  wa  Mabunge  ya  Jumuiya  ya  Madola  uliofanyika  Halifax  nchini  Canada  kuanzia  tarehe  23  hadi  25  Agosti,  2022  ambapo  tuliwakilishwa  na  Wabunge  Wawakilishi  wa  tawi  la  Tanzania.  Mheshimiwa  Spika,  ushiriki  wa  Bunge  lako  tukufu  kwenye  mikutano  hiyo,  ni  ishara  tosha  ya  utekelezaji  mzuri  wa  diplomasia  yetu  ya  mabunge  yaani  parliamentary  diplomacy  ambayo  pamoja  na  mambo  mengine  inalenga  kuimarisha  ushirikiano  wa  Bunge  lako  tukufu  na  mabunge  mengine  ya  Kimataifa.  Mheshimiwa  Spika,  pia,  nimshukuru  Katibu  wa  Bunge  na  watendaji  wa  Ofisi  ya  Bunge  kwa  kazi  kubwa  ya  kuratibu  vikao  vya  mkutano  huu.  Aidha,  niwashukuru  watendaji  wa  Serikali  kwa  kufanikisha  shughuli  zilizopangwa  na  Bunge  lako  tukufu  kwa  weledi  na  ufanisi  mkubwa.  Vilevile,  nimshukuru  Mwanasheria  Mkuu  wa  Serikali  na  watendaji  wake  wote  kwa  kazi  kubwa  waliyoifanya  katika  mkutano  huu.  Mheshimiwa  Spika,  kipekee,  niwashukuru  wanahabari  kwa  kufikisha  habari  kuhusu  mkutano  huu  kwa  wananchi.  Nivishukuru  pia  vyombo  vya  ulinzi  na  usalama  kwa  kuimarisha  ulinzi  wakati  wote  bila  kuwasahau  madereva  kwa  kazi  kubwa  wanayoifanya.  Mheshimiwa  Spika,  pamoja  na  kuwatakia  safari  njema  Waheshimiwa  Wabunge,  niwaombe  mnaporejea  majimboni  kwenu  muendelee  kuwahamasisha  wananchi  kuhusu  umuhimu  wa  kuiunga  mkono  Serikali  kwenye  jitihada  zake  za  kujenga  uchumi  imara,  wenye  ushindani  na  kujitegemea.  Mheshimiwa  Spika,  tarehe  8  Oktoba  2022,  kutegemea  mwandamo  wa  mwezi  ndugu  zetu  Waislamu  wanatarajia  kuadhimisha  Mazazi  ya  Mtume  Muhammad  Swalla  Allahu  Alayh  Wasallam.  Hivyo,  niwatakie  maandalizi  mema  na  kheri  katika  maadhimisho  ya  shughuli  hiyo  ya  Maulid.  Mheshimiwa  Spika,  baada  ya  maelezo  hayo,  sasa  napenda  kutoa  hoja  kuwa  Bunge  lako  tukufu  liahirishwe  hadi  siku  ya  Jumanne,  tarehe  1  Novemba,  2022  saa  tatu  kamili  asubuhi  litakapokutana  tena  katika  ukumbi  huu  jijini  Dodoma.  Mheshimiwa  Spika,  ninaomba  kutoa  hoja.  