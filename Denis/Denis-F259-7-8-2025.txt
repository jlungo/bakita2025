 JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA,  KWENYE  MAADHIMISHO  YA  SIKU  YA  SEKTA  BINAFSI  TANZANIA  KWA  MWAKA  2022  UKUMBI  WA  SUPERDOME  MASAKI,  DAR  ES  SALAAM  TAREHE  02  DESEMBA,  2022  Mheshimiwa  Dkt.  Ashatu  K.  Kijaji  (Mb.),  Waziri  wa  Uwekezaji,  Viwanda  na  Biashara;  Mhe.  Mashimba  Ndaki  (Mb.),  Waziri  wa  Mifugo  na  Uvuvi;  Mhe.  Dorothy  Gwajima  (Mb.),  Waziri  wa  Maarifa  ya  Jamii,  Jinsia,  Wanawake  na  Makundi  Maalum;  Mama  Angelina  Ngalula,  Mwenyekiti  wa  Taasisi  ya  Sekta  Binafsi  Tanzania  (TPSF);  Paul  Makanza,  Makamu  Mwenyekiti  TPSF;  Waheshimiwa  Mawaziri  na  Naibu  Mawaziri  wote  mliopo;  Waheshimiwa  Wabunge;  Waheshimiwa  Makatibu  Wakuu  wa  Wizara  mbalimbali;  Waheshimiwa  Mabalozi  na  Viongozi  wa  Mashirika  ya  Kimataifa;  Wakurugenzi  wa  Bodi  ya  TFSF;  Wenyeviti  Wastaafu  wa  TPSF;  Viongozi  wa  Sekta  Binafsi  kutoka  nchi  mbalimbali;  Mhe.  Stephen  Kiruswa,  Naibu  Waziri  wa  Madini;  Wanachama  wa  TPSF;  Wakuu  wa  Taasisi  ,  TIC,  TRC,  Brela;  Wafadhili  wote  GSM  Wanahabari;  Wageni  Waalikwa,  Mabibi  na  Mabwana;  Jamhuri  ya  Muungano  wa  Tanzania...  Napenda  kutoa  shukrani  kwa  Wizara  ya  Uwekezaji,  Viwanda  na  Biashara  na  Taasisi  ya  Sekta  Binafsi  Tanzania  (TPSF)  kwa  kumwalika  Mheshimiwa  Dkt.  Samia  Suluhu  Hassan,  Rais  wa  Jamhuri  ya  Muungano  wa  Tanzania  kuwa  Mgeni  Rasmi  kwenye  Maadhimisho  haya  ya  Siku  ya  Sekta  Binafsi  Tanzania  Mwaka  2022  (TPSD  -  2022).  Mheshimiwa  Rais  alipenda  sana  kujumuika  nanyi  leo  lakini  haikuwezekana  kutokana  na  majukumu  mengine  ya  kitaifa  aliyonayo  na  hivyo  amenipa  heshima  ya  kumwakilisha.  Na  kwa  mambo  haya  mazuri  nitaendelea  kujumuika  na  sekta  binafsi  kila  nitakapoombwa  kufanya  hivyo  kwa  maagizo  ya  Mhe.  Rais  au  moja  kwa  moja.  Mheshimiwa  Rais  anawapongeza  wote  walioshiriki  katika  kinyang’anyiro  cha  Tuzo  ya  kutambua  Makampuni  na  Mashirika  Binafsi  ambayo  yameonesha  utendaji  wa  kipekee  ndani  ya  kipindi  cha  mwaka  mmoja  kutoka  2021  -  2022.  Pia  anawashukuru  kwa  mchango  mkubwa  wa  sekta  binafsi  katika  uchumi  wa  Taifa  na  maendeleo  ya  nchi  kwa  ujumla.  Mheshimiwa  Rais  ameniagiza  niwahakikishie  kuwa  Serikali  anayoiongoza  itaendelea  kupokea  ushauri  wenu  ili  kuboresha  mazingira  ya  kufanya  biashara  na  uwekezaji  nchini.  Aidha,  Mheshimiwa  Rais  anawashukuru  kwa  dhati  kwa  kumtia  moyo  kwa  kuyasema  wazi  mengi  yaliyopatikanan  katika  kipindi  kifupi  cha  miaka  miwili  ya  safari  ya  mafanikio  ya  utwala  wake.  Anaahidi  kuendelea  kushirikiana  nanyi  ili  kwa  pamoja  tuweze  kukuza  uchumi  wa  nchi  yetu  na  kuboresha  maisha  ya  watanzania.  Nimefurahi  kuona  ushiriki  mkubwa  wa  sekta  binafsi  na  wabia  wenu  kutokak  Wizara  mbalimbali  za  Serikali  bara  na  Zanzibar.  Ndugu  Mwenyekiti,  Washiriki  na  Wageni  Waalikwa;  Serikali  inatambua  kuwa  Sekta  Binafsi  hapa  nchini  ni  injini  ya  ukuaji  wa  uchumi  wetu  na  mdau  muhimu  katika  jitihada  za  kupunguza  umasikini  kupitia  uzalishaji  na  uongezaji  thamani  wa  malighafi  tunazozalisha;  kutoa  ajira  kwa  wananchi;  Kuongeza  mapato  ya  Serikali  pamoja  na  fedha  za  kigeni;  kutoa  huduma  mbalimbali  za  kiuchumi;  na  kuwa  chemichemi  ya  maendeleo  ya  Sayansi  na  Teknolojia.  Sekta  Binafsi  pia  ni  mshirika  muhimu  wa  Serikali  katika  kukabiliana  na  majanga  na  misukosuko  kutoka  ndani  na  nje  ya  nchi.  Mfano  mzuri  ni  ushirikiano  mlioutoa  kwa  Serikali  kipindi  chote  cha  janga  la  UVIKO-19.  Serikali  ilipoamua  kutozifunga  shughuli  za  kiuchumi,  Sekta  Binafsi  ilisimama  kidete  na  kuwa  na  uthubutu  wa  kuendelea  na  uzalishaji  na  utoaji  huduma  licha  ya  dunia  kugubikwa  na  hofu  kutokana  na  janga  la  ugonjwa  huo.  Serikali  inawapongeza  sana  kwa  kusimama  imara.  Ushirikiano  wenu  na  Sekta  ya  Umma  umeleta  mafanikio  yakuridhisha.  Kwa  mfano,  Uchumi  wa  Taifa  letu  umeendelea  kuimarika  ambapo  kwa  mwaka  2021  ulikua  kwa  asilimia     ikilinganishwa  na  asilimia     mwaka  2020.  Katika  kipindi  cha  nusu  ya  kwanza  ya  2022,  uchumi  umekua  kwa  asilimia   .  Mwelekeo  wa  uchumi  kwa  kipindi  cha  2023-2027  ni  ukuaji  wa  asimilia   .  Kutokana  na  ukuaji  huo  wa  uchumi  na  mwitikio  wenu  mzuri  katika  kulipa  kodi  bila  shuruti,  mmeiwezesha  Serikali  kutimiza  malengo  ya  mapato  ya  kodi  kwa  zaidi  ya  asilimia  na  kukusanya  wastani  wa  Shilingi  trilioni  2  kwa  mwezi.  Kupitia  mauzo  nje,  Sekta  Binafsi  imechangia  kuongeza  mapato  ya  fedha  za  kigeni  (export  earnings)  kwa  takribani  asilimia  24  kufikia  dola  za  Marekani  bilioni     kwa  mwaka  unaoishia  Septemba,  2022  ukilinganisha  na  dola  za  Marekani  bilioni     kipindi  kama  hicho  mwaka  2021.  Pamoja  na  changamoto  za  ukame  na  athari  ya  vita  vya  Urusi  na  Ukraine,  Taifa  letu  limeendelea  kujitosheleza  kwa  chakula  na  kuzalisha  ziada  inayouzwa  nje  ya  nchi.  Sekta  Binafsi  kupitia  nyanja  ya  benki,  imechangia  ukuaji  wa  mikopo  katika  sekta  mbalimbali  kwa  takribani  asilimia  20  katika  kipindi  cha  Juni  -  Oktoba  2022  ukilinganisha  na  chini  ya  asilimia  5  katika  kipindi  kama  hicho  2021.  Sekta  Binafsi  mmekuwa  vinara  katika  kuendesha  huduma  za  usafirishaji  wa  ndani  na  nje  ya  nchi  na  hivyo  kuziba  pengo  lililoachwa  na  kusuasua  kwa  Mashirika  ya  Umma  ya  usafirishaji  na  kufanikisha  utendaji  kazi  wa  bandari  zetu.  Kwa  kweli  mafanikio  ni  mengi  na  Serikali  inawapongeza  sana.  Ndugu  Mwenyekiti;  Dhima  ya  Maadhimisho  haya  inasema  "Kuimarisha  Ushindani  wa  Sekta  Binafsi".  Mada  hii  sio  tu  inaendana  na  dhana  ya  Mpango  wetu  wa  Maendeleo  wa  Miaka  Mitano  –  Kujenga  Uchumi  Shindani  kwa  Maendeleo  ya  Watu,  bali  pia  imekuja  kipindi  mwafaka  ambapo  Taifa  letu  linafunguka  kimataifa  na  kikanda  kwa  kasi  na  kuna  mwitikio  mzuri  wa  wawekezaji  kutoka  nje  na  ndani  ya  nchi.  Hivyo,  hatuna  budi  kujiimarisha  ili  kushiriki  katika  soko  lenye  ushindani  mkali.  Serikali  imeendelea  kuboresha  mazingira  ya  biashara  na  uwekezaji  hapa  nchini  kwa  lengo  kuu  la  kuvutia  uwekezaji,  kukuza  biashara  na  kukuza  ushindani  wa  Sekta  Binafsi.  Sisi  sote  tunafahamu  kuwa  kupitia  utekeleza  wa  Mpango  wa  Maboresho  ya  Mazingira  ya  Biashara  (Blueprint),  Serikali  imepunguza  ukiritimba,  urasimu  na  majukumu  kinzani  katika  Taasisi  za  Umma  na  kufuta  utitiri  wa  kodi  na  tozo  zisizo  na  tija.  Hivi  karibuni,  Bunge  limepitisha  Sheria  Mpya  ya  Uwekezaji  ya  Mwaka  2022  ambayo  inatoa  fursa  sawa  kwa  wawekezaji  wote.  Mrejesho  nilioupata  kutoka  kwa  wadau  kama  CTI  ni  kwamba  Sheria  hiyo  ni  nzuri  na  wezeshi.  Aidha,  katika  jitihada  za  kuufungua  uchumi  wetu  kimataifa,  Mheshimiwa  Rais  aliridhia  kusainiwa  kwa  Mikataba  ya  Kutotoza  Kodi  Mara  Mbili  (Double  Taxation  Avoidance  Agreement)  na  nchi  kumi     ili  kuvutia  na  kuimarisha  biashara  na  uwekezaji.  Majadiliano  yanaendelea  ili  kuwa  na  mikataba  ya  aina  hiyo  na  nchi  nyingi  zaidi.  Kadhalika,  Sera  ya  Bajeti  na  Fedha  zimeendelea  kuwa  wezeshi  na  kuendana  na  kasi  na  mahitaji  ya  Sekta  Binafsi.  Kwa  mfano,  Serikali  ilitenga  takribani  asilimia  ya  Bajeti  ya  2021/22  na  2022/23  kwa  ajili  ya  miradi  ya  maendeleo  (barabara,  reli,  madaraja,  bandari,  nishati,  maji  n.k.).  Ili  kupunguza  makali  ya  kupanda  kwa  gharama  za  mafuta  kufuatia  changamoto  ya  kidunia  hasa  kwa  nchi  kama  Tanzania  ambazo  hazizalishi  mafuta,  Serikali  imetoa  ruzuku  ya  takribani  shilingi  bilioni  459  ili  kudhibiti  kupanda  kwa  gharama  za  uendeshaji  katika  sekta  mbalimbali.  Kwa  upande  wa  Kilimo,  takribani  shilingi  bilioni  150  zimetolewa  kwa  ajili  ya  ruzuku  ya  pembejeo  za  kilimo,  ikiwamo  mbolea.  Vilevile,  Serikali  imeendelea  kulipa  madai  ya  wazabuni  na  fidia  ya  kodi  (VAT  refund)  kwa  wanaostahiki  ili  kutoathiri  shughuli  za  uzalishaji  na  utoaji  huduma.  Kwa  upande  wa  Sera  ya  Fedha,  imeendelea  kulinda  thamani  ya  shilingi  na  kuhakikisha  akiba  ya  fedha  za  kigeni  ni  toshelevu  kwa  zaidi  ya  lengo  la  kitaifa  la  kuagiza  bidhaa  na  huduma  kwa  Miezi  Minne   .  Ndugu  Mwenyekiti,  Washiriki  na  Wageni  Waalikwa;  Licha  ya  mafanikio  hayo  yaliyopatikana  kutokana  na  ushirikiano  wetu,  bado  tuna  safari  ndefu  ya  kuwawezesha  Watanzania  kujiletea  maendeleo  na  Taifa  letu  kuweza  kujitegemea.  Hivyo,  napenda  nisisitize  na  kuelekeza  mambo  yafuatayo:  Jambo  la  Kwanza,  Mmeeleza  kuwa  mtatumia  Maadhimisho  haya  kubadilishana  uzoefu  na  kuimarisha  ushirikiano.  Hilo  ni  jambo  zuri.  Shauku  yetu  Serikalini  ni  kuona  mnahamasisha  na  kuzipatia  uzoefu  kampuni  zinazochipukia  (business  startups)  ili  kuongeza  wigo  wa  Sekta  Binafsi.  Sisi  tunaamini  kuwa  Kukua  na  kukomaa  kwa  kampuni  hizo  changa  ni  chachu  ya  mageuzi  makubwa  ya  baadae.  Jambo  la  Pili,  Kasi  ya  utekelezaji  wa  Mpango  wa  Maboresho  ya  Mazingira  ya  Biashara  (National  Blueprint)  bado  ni  ndogo.  Hivyo,  Wizara  ya  Uwekezaji,  Viwanda  na  Biashara  ambao  mmepewa  dhamana  ya  kusimamia  utekelezaji  wa  Mpango  huo,  hakikisheni  mnatekeleza  shughuli  zilizopangwa  katika  Mpango  huo  kufikia  asilimia  50  mwezi  Disemba  2023  kutoka  kiwango  cha  sasa  cha  asilimia  13  tu.  Natambua  asilimia  56  ya  mambo  yanayopaswa  kutekelezwa  yapo  katika  hatua  mbalimbali  za  utekelezaji  lakini  fuatilieni  kuhakikisha  yanakamilishwa.  Aidha,  zichukulieni  hatua  taasisi  ambazo  hazitaki  kubadilika  na  zinakwamisha  utekelezaji  wa  Blueprint.  Jambo  la  Tatu,  Serikali  imedhamiria  kufanya  kazi  na  Sekta  Binafsi  katika  miradi  mbalimbali  ya  ubia  kama  vile  ujenzi  wa  barabara,  miradi  ya  umwagiliaji,  uzalishaji  wa  nishati  n.k.  Hata  hivyo,  mwitikio  wa  Sekta  Binafsi  kuchangamkia  fursa  hizo  bado  ni  mdogo!  Pamoja  na  mambo  mengine  naitaka  Wizara  ya  Fedha  na  Mipango  na  TPSF,  mkae  pamoja  na  kuangalia  namna  ya  kuongeza  ushiriki  wa  Sekta  Binafsi  katika  miradi  ya  ubia.  Kama  ikibidi  twende  tukajifunze  nchi  nyingine  kama  Ivory  Coast  ambao  wamepiga  hatua  kubwa  sana  katika  utekelezaji  wa  miradi  ya  ubia.  Jambo  la  Nne,  Natambua  na  kuwashukuru  kwa  mchango  wenu  katika  uhifadhi  wa  mazingira.  Napenda  kuwasisitiza  muendelee  na  juhudi  hizo  katika  mapambano  dhidi  ya  athari  za  mabadiliko  ya  tabianchi  na  uharibifu  wa  mazingira.  Hata  hivyo,  bado  hamfanyi  vizuri  katika  kuchangamkia  fursa  mbalimbali  na  rasilimali  za  kimataifa  katika  kulinda  mazingira.  Napenda  niwahamasishe  wadau  wote  wa  Sekta  Binafsi  chini  ya  TPSF  kwa  kushirikiana  na  Ofisi  ya  Makamu  wa  Rais  -  Mazingira;  Wizara  ya  Uwekezaji,  Viwanda  na  Biashara;  na  Ofisi  zetu  za  Ubalozi,  kupitia  Wizara  ya  Mambo  ya  Nje  na  Ushirikiano  wa  Afrika  Mashariki  kuchangamkia  rasilimali  fedha  za  kulinda  mazingira  kama  vile  biashara  ya  hewa  ukaa  na  Green  Climate  Fund  kuibua  miradi  ya  utunzaji  wa  mazingira  ikiwa  pamoja  na  utengenezaji  wa  nishati  mbadala,  viwanda  vya  kuchakata  taka  ngumu  (waste  management)  na  miradi  mingine  ya  aina  hiyo.  Jambo  la  Tano,  napenda  kutumia  fursa  hii  kutambua  na  kuwashukuru  wawekezaji  kutoka  nje  ya  nchi  kwa  kuendelea  kuiamini  nchi  yetu  na  kuwekeza  mitaji  yao  hapa.  Serikali  inaendelea  kuboresha  mazingira  ya  uwekezaji  nchini  kwa  kufanyia  kazi  changamoto  mbalimbali  za  kisera  na  kisheria  zilizokuwa  zinaikabili  sekta  ya  uwekezaji.  Nina  wahakikishia  wawekezaji  wengine  ambao  pengine  bado  wanasita  kuwekeza  nchini  kuwa,  mazingira  yameboreshwa  na  Tanzania  ni  sehemu  salama  ya  kuwekeza  mitaji  yao  na  kupata  faida  na  hii  imethibitishwa  na  tathmini  huru  ya  Moody  kwa  mwaka  2022.  Jambo  la  Sita,  pamoja  na  pongezi  nilizowapatia  kuhusu  kulipa  kodi  kwa  hiari  na  kuongezeka  kwa  makusanyo  ya  kodi,  bado  kuna  baadhi  ya  wafanyabiashara  wanakwepa  kodi!  Hivyo,  ninawahimiza  wafanyabiashara  wote  na  wanachama  wa  TPSF  kulipa  kodi  kwa  hiari  na  kwa  wakati.  Vitendo  vya  ukwepaji  wa  kodi  ni  uvunjifu  wa  sheria.  Ni  wakati  sasa  tuone  aibu  kukwepa  kulipa  kodi  halali  ya  Serikali.  Kwa  kuwa  Serikali  inatimiza  wajibu  wake  kuwaondolea  kodi  na  tozo  zisizo  na  tija  na  kuboresha  mazingira  ya  uwekezaji  nchini,  tunawasisitiza  nanyi  mtimize  wajibu  wenu  kwa  kuendelea  kulipa  kodi  kwa  wakati.  Jambo  la  Saba,  nafahamu  kuwa  kuna  Mfumo  ulioidhinishwa  na  Serikali  wa  kuwezesha  midahalo  baina  yenu  na  Serikali  unaoratibiwa  na  TNBC.  Hata  hivyo,  Mfumo  huo  umekuwa  hautumiki  ipasavyo  na  badala  yake  baadhi  yenu  kuhangaika  kutafuta  ufumbuzi  wa  changamoto  mbalimbali  kwa  njia  zisizo  rasmi.  Kupitia  hadhara  hii  naitaka  TNBC  kwa  kushirikiana  na  TPSF  kubaini  kwa  nini  Mfumo  huo  hautumiki  kama  ilivyotarajiwa.  Mimi  naamini  kuwa  Mfumo  huo  ukitumika  vyema  utarahisisha  utatuzi  wa  changamoto  na  maboresho  ya  mazingira  ya  biashara  na  uwekezaji.  Jambo  la  Nane  na  la  mwisho,  ni  kuhusu  rushwa.  Kama  Baba  wa  Taifa  alivyotuasa,  rushwa  ni  adui  wa  haki.  Hivyo,  naomba  sisi  sote  tushirikiane  katika  mapambano  dhidi  ya  rushwa.  Ni  kweli  kuwa  baadhi  yenu  bado  mnashirikiana  na  watendaji  wa  Serikali  kutoa  na  kupokea  rushwa  ili  kupata  zabuni  mbalimbali  au  kujinufaisha  kwa  namna  moja  au  nyingine.  Kulingana  na  biashara  zenu  na  shughuli  zenu  za  kila  siku,  mnaifahamu  mianya  mingi  ya  rushwa  hapa  nchini.  Ninawakumbusha  hao  wachache  waache  kutoa  au  kupokea  rushwa  na  wengine  wote  tutoe  ushirikiano  kwa  TAKUKURU  kufichua  na  kukomesha  vitendo  vya  rushwa.  Ndugu  Mwenyekiti;  Napenda  kuhitimisha  kwa  kuwapongeza  washiriki  wote  wa  shindano  la  Tuzo  ya  mwaka  2022,  hususan  wale  ambao  wametunukiwa  Tuzo.  Aidha,  naupongeza  pia  Uongozi  wa  TPSF  na  washirika  wake  yaani  TCCIA,  CTI,  Chama  cha  Wafanyabiashara  Wanawake  Tanzania  (TWCC),  na  Watendaji  Wakuu  wa  Makampuni  mbalimbali  kwa  kuwa  wabunifu  na  kuandaa  Maadhimisho  haya  mkiwa  na  lengo  la  kutathmini  mafanikio  ya  Sekta  Binafsi  ndani  ya  mwaka  mmoja  chini  ya  Serikali  ya  Awamu  ya  Sita  na  Kutambua  mchango  wa  Sekta  Binafsi  katika  kukuza  uchumi.  Naamini  kupitia  tathmini  mtakayofanya,  mtajipanga  upya  na  kuja  na  mikakati  mipya  kwenda  mbele.  Aidha,  mtapata  fursa  pia  ya  kuhamasisha  na  kukumbushana  jukumu  la  Sekta  Binafsi  katika  utekelezaji  wa  Dira  ya  Maendeleo  Tanzania  2025;  kukuza  na  kutangaza  fursa  za  biashara  na  uwekezaji  nchini;  na  pia  kuongeza  ushirikiano  kati  ya  Sekta  Binafsi  na  Sekta  ya  Umma,  na  Sekta  Binafsi  kwa  Sekta  Binafsi.  Hivyo,  ninawatakia  kila  la  kheri  na  kwa  mara  nyingine  tena  ninawahakikishia  kuwa  Serikali  ya  Mheshimiwa  Dkt.  Samia  Suluhu  Hassan  itaendelea  kuondoa  vikwazo  vya  kufanya  biashara  nchini  na  kuwekeza.  Nawaomba  tuendelee  kushirikiana  na  kufanya  kazi  kwa  bidii  ili  sote  tufikie  malengo  tuliyojipangia.  Hakika  nitafikisha  salamu  za  sekta  binafsi  kwa  Mheshimiwa  Dkt.  Samia  Suluhu  Hassa,  Rais  wa  Jamhuri  ya  Muungano  wa  Tanzania.  Naomba  nimalizie  hapa  na  kutoa  fursa  kwa  zoezi  la  utoaji  na  upokeaji  Tuzo  mbalimbali  kuendelea.  Asanteni  sana  kwa  kunisikiliza.