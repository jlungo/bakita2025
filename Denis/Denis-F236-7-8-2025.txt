JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  WAKATI  WA  KILELE  CHA  MAADHIMISHO  YA  KIKANDA  YA  SIKU  YA  BONDE  LA  MTO  NILE  UKUMBI  WA  MLIMANI  CITY,  DAR  ES  SALAAM  TAREHE  22  FEBRUARI,  2022  Mheshimiwa  Eve  Bazaiba  Musudi,  Makamu  Waziri  Mkuu  na  Waziri  wa  Mazingira  -  DRC;  Mheshimiwa  Jumaa  Hamidu  Aweso  (Mb),  Waziri  wa  Maji,  Jamhuri  ya  Muungano  wa  Tanzania,  Mwenyeji  wa  Maadhimisho  ya  Siku  ya  Bonde  la  Mto  Nile  2022;  Mwakilishi  wa  Waziri  wa  Rasilimali  za  Maji  na  Umwagiliaji,  Jamhuri  ya  Sudan  Kusini  na  Mwenyekiti  wa  Baraza  la  Mawaziri  wa  Bonde  la  Mto  Nile;  Waheshimiwa  Wajumbe  wa  Baraza  la  Mawaziri  wa  Bonde  la  Mto  Nile/Wawakilishi  wao  kutoka  Uganda,  Sudan,  Rwanda,  Kenya,  Ethiopia,  Egypt,  DRC,  Burundi,  Sudan  Kusini;  na  Waheshimiwa  Mawaziri  wote  mliopo;  Mheshimiwa  Amos  Makalla,  Mkuu  wa  Mkoa  wa  Dar  es  Salaam;  Dkt.  Peter  Mutuku  Mathuki,  Katibu  Mkuu  wa  Jumuiya  ya  Afrika  Mashariki;  Bw.  Elias  Mpedi  Magosi,  Katibu  Mtendaji  wa  Jumuiya  ya  Maendeleo  ya  Nchi  za  Kusini  mwa  Afrika;  Mhandisi  Sylvester  Matemu,  Mkurugenzi  Mtendaji  wa  Taasisi  ya  Bonde  la  Mto  Nile;  Waheshimiwa  Naibu  Mawaziri,  Mwenyekiti  wa  Jukwaa  la  Bonde  la  Mto  Nile  (Nile  Basin  Discourse  Forum);  Mheshimiwa  Dkt.  Christine  Ishengoma,  Mwenyekiti  wa  Kamati  ya  Kudumu  ya  Bunge  la  Jamhuri  ya  Muungano  wa  Tanzania  ya  Kilimo,  Mifugo  na  Maji;  na  Waheshimiwa  Wabunge  mliopo;  Waheshimiwa  Wabunge  wa  Bunge  la  Jamhuri  ya  Muungano  wa  Tanzania;  Waheshimiwa  Wakuu  wa  Wilaya  za  Mkoa  wa  Dar  es  Salaam;  Makatibu  Wakuu  na  Naibu  Makatibu  Wakuu  mliopo;  Waheshimiwa  Mabalozi  (wakiongozwa  na  Balozi  wa  EU  hapa  Tanzania  na  USAID);  Wawakilishi  wa  Mashirika  na  Taasisi  za  Kimataifa;  Viongozi  wetu  wa  Dini;  Watumishi  wa  Wizara  ya  Maji  wa  Serikali  ya  Jamhuri  ya  Muungano  wa  Tanzania  na  wa  Sekretarieti  ya  Taasisi  ya  Bonde  la  Mto  Nile;  Wawakilishi  wa  Wabia  wa  Maendeleo  wa  Bonde  la  Mto  Nile;  Wataalam  na  Wadau  wa  Maji  wa  Kitaifa  na  Kimataifa;  Mwenyekiti  wa  Chama  cha  Mapinduzi  Mkoa  wa  Dar  es  Salaam  -  Kate  Kamba;  Washiriki  wote;  Waandishi  wa  Habari,  Wasanii  wetu,  Brass  Band;  Mabibi  na  Mabwana.  Bonde  la  Mto  Nile  Oyee!  Kwanza,  nianze  kwa  kumshukuru  Mwenyezi  Mungu  kwa  rehema  na  fadhili  zake  na  kutuwezesha  kukutana  siku  hii  ya  leo.  Aidha,  kwa  niaba  ya  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  na  Watanzania  wote,  nitumie  fursha  hii  kuwakaribisha  hapa  Tanzania  wageni  wetu  kutoka  nje  ya  nchi,  mjisikie  mko  nyumbani!  Mtakumbuka  kuwa,  mara  ya  mwisho  kufanya  maadhimisho  ya  Siku  ya  Mto  Nile  hapa  Tanzania,  ilikuwa  mwaka  2017,  ambapo  Mheshimiwa  Samia  Suluhu  Hassan,  wakati  huo  akiwa  Makamu  wa  Rais  wa  Jamhuri  ya  Muungano  wa  Tanzania,  ndiye  alikuwa  mgeni  rasmi.  Siku  ya  leo,  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  alitamani  sana  kujumuika  nanyi,  lakini  haikuwezekana  kutokana  na  majukumu  mengine  ya  Kitaifa  aliyonayo  na  hivyo  amenituma  nimwakilishe  na  ameniagiza  niwafikishie  salamu  zake  na  pia  niwashukuru  wote  kwa  kukubali  mwaliko  wetu  kuja  kushiriki  kwenye  kilele  cha  maadhimisho  haya.  Pili,  napenda  nitumie  fursa  hii  kuishukuru  Kamati  ya  maandalizi  ya  Kitaifa  iliyoongozwa  na  Wizara  ya  Maji  kwa  kushirikiana  na  Sekretarieti  ya  Taasisi  ya  Bonde  la  Mto  Nile  pamoja  na  Kamati  ya  Ushauri  ya  Wataalam  wa  Nchi  Wanachama,  kwa  kufanikisha  maadhimisho  haya  ambayo  kwa  kweli  yamefana  sana.  Hongereni  sana!  Ndugu  washiriki,  nafahamu  katika  maadhimisho  ya  mwaka  2017,  Mheshimiwa  Rais  alizungumza  nanyi  kwa  lugha  ya  Kingereza.  Lakini  leo  kwenye  maadhimisho  haya  ya  16  nitatoa  hotuba  yangu  katika  lugha  yetu  ya  Kiswahili  ambayo  hivi  karibuni  imeidhinishwa  kutumika  kama  moja  ya  lugha  ya  kazi  katika  Umoja  wa  Afrika.  Nina  imani  kwamba,  lugha  hii  pia  itakuja  kutumika  kama  lugha  yetu  rasmi  ya  mawasiliano  miongoni  mwa  wadau  wote  wa  Bonde  la  Mto  Nile.  Ndugu  viongozi,  wageni  waalikwa,  mabibi  na  mabwana,  Tutakumbuka  kuwa,  tarehe  kama  ya  leo  miaka  23  iliyopita,  hapa  Dar  es  Salaam  ndipo  tulizindua  Taasisi  ya  Bonde  la  Mto  Nile.  Hivyo  tunapoadhimisha  siku  hii  ya  Bonde  la  Mto  Nile  tuna  kila  sababu  ya  kujivunia  na  kujipongeza  kwa  mafanikio  tuliyoyapata  kutokana  na  mshikamano  wetu  katika  miaka  hiyo  yote.  Nimefurahishwa  na  Kaulimbiu  ya  maadhimisho  ya  mwaka  huu  ambayo  inasema  “Mto  Nile:  Urithi  Wetu  kwa  Amani  na  Ustawi  (The  Nile:  Our  Heritage  for  Peace  and  Prosperity)  kwani  inaendelea  kutukumbusha  umuhimu  wa  Mto  huu  katika  kuhamasisha  amani  na  maendeleo  katika  jamii  zetu.  Mto  huu  ni  urithi  wetu  na  hivyo  usimamizi  na  maendeleo  yatokanayo  na  Bonde  la  Mto  Nile  na  rasilimali  zake  ni  msingi  wa  amani  na  ustawi  wetu.  Ni  dhahiri  kuwa  kila  nchi  ina  mipango  yake  ya  maendeleo  kwa  ajili  ya  wananchi  wake,  hata  hivyo  pale  inapotokea  tuna  rasilimali  za  pamoja  hatuna  budi  kushirikiana  na  kukubaliana  namna  bora  ya  kufaidika  na  rasilimali  hizo  bila  kusababisha  migogoro.  Hivyo,  tuna  jukumu  la  kukumbushana  kila  mara  kuwa  sisi  ni  wamoja  na  tunawajibu  wa  kuhakikisha  tunailinda  na  kuitekeleza  Ajenda  yetu  ya  Umoja  wa  Afrika  (Ajenda  2063:  Afrika  Tuitakayo)  ambayo  pamoja  na  mambo  mengine  inalenga  nchi  zetu  kuwa  na  amani,  ustawi  na  usalama  kwa  raia  wote.  Ndugu  viongozi,  wageni  waalikwa,  mabibi  na  mabwana,  Lengo  la  maadhimisho  ya  Siku  ya  Bonde  la  Mto  Nile  ni  kuongeza  uelewa  kuhusu  Taasisi  ya  Bonde  la  Mto  Nile.  Kupitia  maadhimisho  haya  wananchi  wanapata  nafasi  ya  kuyafahamu  mafanikio  tuliyopata  hadi  sasa  na  manufaa  ya  ushirikiano  wetu  katika  usimamizi  endelevu  na  uendelezaji  wa  rasilimali  za  maji  katika  Bonde  la  Mto  Nile.  Mhandisi  Sylvester  Matemu  ameeleza  mafanikio  hayo  vizuri.  Aidha,  siku  hii  pia  inatoa  fursa  kwetu  sisi  Nchi  Wanachama  na  marafiki  wa  Bonde  la  Mto  Nile  kujifunza  na  kusherehekea  tamaduni  zetu.  Sambamba  na  haya  yote,  nitumie  fursa  hii  pia  kuwashukuru  nakuwahimiza  washirika  wetu  wa  maendeleo  kuendelea  kutuunga  mkono  na  kushirikiana  nasi  kwenye  mipango  yetu  ya  kimkakati  ambayo  itachangia  kuchochea  amani  na  ustawi  wa  watu  wetu  katika  Bonde  la  mto  Nile.  Ndugu  viongozi,  wageni  waalikwa,  mabibi  na  mabwana,  Kuundwa  kwa  Taasisi  ya  Bonde  la  Mto  Nile  ni  miongoni  mwa  mafanikio  makubwa  katika  historia  ya  ushirikiano  wetu.  Taasisi  hii  ni  muhimu  kutokana  na  ukweli  kwamba  inaweka  misingi  ya  ushirikiano  kwa  wadau  wote  na  inatupa  pia  fursa  ya  kuzijadili  changamoto  zinazotokana  na  matumizi  ya  rasilimali  za  Bonde  la  Mto  Nile  na  kuzibadili  changamoto  hizo  kuwa  fursa  kupitia  usimamizi  madhubuti.  Nichukue  fursa  hii  kuipongeza  Sekretarieti  ya  Taasisi  ya  Bonde  la  Mto  Nile  kwa  kazi  nzuri  na  jitihada  wanazozifanya  katika  kuendelea  kuratibu  juhudi  za  pamoja  za  Nchi  Wanachama  wa  Bonde  la  Mto  Nile  na  kuhakikisha  tunaunganishwa  na  lengo  moja  la  “kufikia  maendeleo  endelevu  ya  kijamii  na  kiuchumi  kwa  kuwa  na  matumizi  ya  usawa,  na  yenye  faida  kutokana  na  rasilimali  za  pamoja  za  maji  ya  Bonde  la  Mto  Nile”  (Achieving  sustainable  Socio-Economic  Development  through  the  equitable  utilization  of,  and  benefit  from  the  common  Nile  Basin  water  resources).  Juhudi  zenu  hizi  ndio  kiungo  muhimu  katika  kuleta  ushirikiano  wenye  tija  kwa  Nchi  Wanachama.  Ndugu  viongozi,  wageni  waalikwa,  mabibi  na  mabwana,  Maji  ni  rasilimali  muhimu  katika  kila  nyanja  ya  maisha  na  maendeleo  ya  mwanadamu  na  taifa  kwa  ujumla.  Hali  hii  inasababisha  mataifa  yetu  kutaka  kuwa  na  uhakika  wa  upatikanaji  wa  maji  ya  kutosha.  Kutokana  na  umuhimu  wa  kipekee  wa  rasilimali  maji,  usimamizi  wa  rasilimali  hii  ya  pamoja  (shared  water  resouce)  ya  maji  ya  Mto  Nile,  unahitaji  umakini,  utashi  mkubwa  na  kuaminiana  katika  kutafuta  namna  bora  ya  matumizi  yake,  ambapo  kinyume  na  hilo,  tunaweza  sababisha  migogoro  baina  yetu.  Katika  bara  la  Afrika,  tumeona  vita  na  migogoro  kadhaa  ikijitokeza  kutokana  na  kugombania  rasilimali  ikiwemo  rasilimali  maji.  Hii  imesababisha  wengi  kujiuliza  endapo  rasilimali  hizi  ni  laana  au  faida  kwa  bara  letu.  Hata  hivyo,  yafaa  tukumbuke  kwamba  kuna  mabara  mengine  ambayo  yameweza  kutumia  rasilimali  ikijumuisha  rasilimali  za  pamoja  kama  mito  kuwa  chanzo  cha  amani  na  maendeleo!  Balozi  wa  EU  ametoa  ushuhuda  wa  jambo  hili  kule  Umoja  wa  Ulaya.  Hii  ina  maana  kuwa,  ushirikiano  kwenye  matumizi  ya  rasilimali  za  pamoja  unawezekana.  Kwa  muktadha  huu,  niwasihi  tuendelee  kudumisha  na  kuendeleza  umoja  wetu  kwa  kupitia  Taasisi  hii  ya  Bonde  la  Mto  Nile.  Naamini  kwa  kupitia  chombo  hiki,  tutafanikiwa  katika  usimamizi,  uendelezaji  na  matumizi  endelevu  ya  Mto  Nile  kwa  faida  yetu  sote.  Ndugu  viongozi,  wageni  waalikwa,  mabibi  na  mabwana,  Idadi  ya  watu  wanaoishi  katika  Bonde  la  Mto  Nile  imeendelea  kuongezeka  kutoka  milioni  238  mwaka  2018  hadi  milioni  278  mwaka  2022.  Hii  ni  takribani  asilimia  10  ya  watu  wote  Barani  Afrika.  Aidha,  zaidi  ya  watu  milioni  hutegemea  maji  ya  Mto  Nile  kwa  shughuli  mbalimbali  za  kijamii  na  kiuchumi.  Ongezeko  hili  la  idadi  ya  watu  lina  maana  kuwa,  mahitaji  ya  maji  pia  yanaongezeka.  Nafahamu  hali  hii  inaweza  kuamsha  taharuki  katika  nchi  zetu  kwa  kuogopa  kuwa  na  upungufu  wa  maji  na  hivyo  kusababisha  nchi  moja  kufanya  maamuzi  yasiyo  shirikishi  ili  kuhakikisha  upatikanaji  wa  maji  ya  kutosha  kwa  ajili  ya  wananchi  wake.  Naomba  nichukue  nafasi  hii  kuwasihi  sana,  maamuzi  ya  kila  nchi  kibinafsi  hayana  matokeo  ya  kudumu.  Ni  vyema  zaidi  tujadiliane  pamoja  matumizi  bora  na  endelevu  ya  maji  ya  Mto  Nile  kwa  faida  ya  nchi  zetu  zote.  Hii  itasaidia  kufikia  muafaka  wa  pamoja  ambao  utakuwa  endelevu  na  wenye  manufaa  kwetu  sote.  Ndugu  viongozi,  wageni  waalikwa,  mabibi  na  mabwana,  Bonde  la  Mto  Nile  limekuwa  tegemeo  kubwa  kwa  nchi  zinazounda  bonde  hilo,  hususan  kwa  ajili  ya  kilimo  cha  umwagiliaji,  uvuvi,  ufugaji,  usafirishaji/biashara,  uzalishaji  wa  umeme  na  utafiti  (tourism).  Mto  Nile  ni  kitovu  cha  nchi  za  NBI.  Hata  hivyo,  baadhi  ya  shughuli  hizo  zinaathiri  mazingira  ya  Bonde  la  Mto  Nile.  Kuongezeka  kwa  shughuli  hizo  bila  kuzingatia  uendelevu  wa  ikolojia  pamoja  na  utupaji  hovyo  wa  taka  za  viwandani,  uchimbaji  madini  na  utiririshaji  wa  maji  machafu,  umechangia  kwa  kiasi  kikubwa  kuchafua  mazingira  ya  bonde  hili  na  kuhatarisha  uhai  wake.  Wengi  tunajua  kuwa  zipo  juhudi  mbalimbali  za  uhifadhi  mazingira  ya  Bonde  la  Mto  Nile,  pamoja  na  vyanzo  vyote  vya  maji,  ardhi  oevu  na  madakio  yake.  Juhudi  hizi  ni  pamoja  na  kutoa  elimu  kwa  jamii  zinazoishi  maeneo  yanayozunguka  Bonde  la  Mto  Nile.  Pamoja  na  juhudi  hizi  napenda  nitoe  rai  kwa  taasisi  zetu  zenye  jukumu  la  ulinzi  na  usimamizi  wa  rasilimali  za  Bonde  la  Mto  Nile  ,  zisimamie  kwa  nguvu  zaidi  sera,  sheria  na  taratibu  zilizokubaliwa  na  nchi  wanachama.  Aidha,  ni  muhimu  pia  taasisi  hizi  zifuatilie  hali  ya  ikolojia  ya  Nile  na  kufanya  utafiti  ili  kuweza  kubaini,  kudhibiti  na  kuzuia  uchafuzi  toka  kwenye  miji  na  maeneo  yanayozunguka  Bonde  hili  la  Mto  Nile.  Sambamba  na  hili,  tunafahamu  dunia  nzima  inakabiliwa  na  mabadiliko  ya  tabianchi,  ambayo  yanaathiri  sekta  mbalimbali  za  kiuchumi  na  maendeleo  ya  Nchi  za  Bonde  la  Mto  Nile.  Hivyo,  kuna  haja  ya  nchi  zote  za  Bonde  la  Mto  Nile  kuwa  makini  katika  kukabiliana  na  changamoto  zinazotokana  na  mabadiliko  ya  tabianchi  ili  kuhakikisha  hayaathiri  maendeleo  ya  bonde  letu.  Ili  Bonde  la  mto  Nile  liendelee  kuwa  salama,  ni  muhimu  nchi  zetu  zijidhatiti  katika  kulinda  vyanzo  vya  maji  vinavyochangia  uhai  wa  mto  huo.  Pamoja  na  haya  yote,  naendelea  kusisitiza  kuwa,  ushirikiano  ni  njia  bora  zaidi  katika  kusimamia  kwa  amani  rasilimali  zetu  za  maji.  Ushirikiano  wenye  tija  na  kuaminiana  ni  msingi  wa  kuanzisha  mifumo  ya  pamoja  ya  usimamizi  ikiwa  ni  pamoja  na  kuwa  na  mawasiliano  rasmi,  kubadilishana  takwimu,  taarifa  na  mipango  ya  usimamizi;  kuwa  na  mipango  ya  pamoja  ya  maendeleo  na  utunzaji  wa  mifumo  ya  ikolojia  na  mazingira;  na  pia  kujenga  uwezo  wa  wataalamu  wetu  kwa  pamoja  katika  nyanja  mbalimbali  za  usimamizi  wa  rasilimali  za  maji.  Haya  yote  ni  muhimu  katika  kuhakikisha  tunazitumia  fursa  zitokanazo  na  Bonde  la  Mto  Nile  kwa  faida  yetu  sote  huku  tukiwa  na  amani.  Ndugu  Viongozi,  wageni  waalikwa,  mabibi  na  mabwana,  Sisi  Nchi  Wanachama  tunajukumu  la  kuhakikisha  tunafikia  malengo  yetu  ya  ushirikiano  tuliyojiwekea  kwa  ajili  ya  maendeleo  ya  kijamii  na  kiuchumi  kupitia  rasilimali  za  maji  ya  Mto  Nile.  Tutakumbuka,  miaka  20  iliyopita  tulianza  safari  ya  kuanzisha  Kamisheni  ya  Bonde  la  Mto  Nile  kupitia  Mkataba  wa  Ushirikiano  wa  Bonde  la  Mto  Nile  uliosainiwa  na  kuridhiwa  na  baadhi  yetu.  Hata  hivyo,  hadi  sasa  bado  hatujafanikiwa  kuunda  chombo  hiki.  Hivyo,  nichukue  fursa  hii  kutoa  rai  kwa  Nchi  Wanachama  kubeba  ajenda  hii  kama  ajenda  kuu  katika  ushirikiano  wetu.  Tanzania  inaamini  kuwa  uwepo  wa  Kamisheni  itaimarisha  juhudi  zetu  za  pamoja  katika  usimamizi  endelevu,  pamoja  na  matumizi  ya  usawa  na  uendelezaji  wa  rasilimali  za  maji  ya  Bonde  la  Mto  Nile.  Vilevile,  kupitia  Kamisheni  hiyo,  fursa  nyingi  zitafunguka  na  tutakuwa  tumetuma  ujumbe  kwa  ulimwengu  na  wadau  wa  Mto  Nile  kuwa  tuna  nia  ya  dhati  ya  kutaka  kushirikiana.  Kwa  muktadha  huu,  ingependeza  sana  endapo  mwaka  ujao,  2023  tukiwa  tunaadhimisha  miaka  17  ya  Siku  ya  Bonde  la  Mto  Nile,  tutakuwa  na  Kamisheni  ya  Bonde  la  Mto  Nile.  Tukiamua,  jambo  hili  linawezekana!  Kipekee  sana,  nawasihi  kila  Nchi  Mwanachama  wa  NBI  kuweka  msukumo  wa  pekee  kutunza  vyanzo  vya  H2O  Kupanda  miti  na  usafi  na  kuzuia  utupaji  hovyo  wa  taka  ngumu  na  majitaka  (solidar  liquid  wash)  Ndugu  Viongozi,  wageni  waalikwa,  mabibi  na  mabwana,  Napenda  niwakumbushe  kuwa,  dhima  ya  ushirikiano  wa  nchi  za  Bonde  la  Mto  Nile  imejengwa  katika  falsafa  ya  Mto  Mmoja,  Watu  Wamoja  na  Dira  Moja.  Umoja  wetu  unatoa  nafasi  kwa  Nchi  Wanachama  kuimarisha  mfumo  wa  ushirikiano  ambao  utachochea  maendeleo  na  usimamizi  bora  wa  rasilimali  za  maji  ya  Bonde  la  Mto  Nile  kwa  faida  ya  wote.  Hivyo,  mafanikio  ya  nchi  wanachama  wa  Bonde  la  Mto  Nile  katika  nyanja  za  kiuchumi  na  kijamii  ni  mafanikio  ya  Afrika  nzima.  Hivyo,  ni  muhimu  kwetu  sote  kuendelea  kuzingatia  Mkataba  wa  Ushirikiano  wa  Bonde  la  Mto  Nile  kwa  maslahi  mapana  ya  kikanda  na  bara  letu  kwa  ujumla.  Umoja  ni  nguvu  na  utengano  ni  udhaifu!  Ndugu  Viongozi,  wageni  waalikwa,  mabibi  na  mabwana,  Naomba  sasa  nimalizie  hotuba  yangu  kwa  kuwakaribisha  kutembelea  mabanda  ya  maonesho  yaliyopo  nje  ya  ukumbi  huu  pamoja  na  maduka  makubwa  yaliyopo  ndani  ya  maeneo  haya  ya  Mlimani  City.  Vilevile,  nawakaribisha  pia  mtembelee  soko  la  vinyago  pamoja  na  bidhaa  nyingine  za  utamaduni  lililopo  Mwenge,  takriban  kilomita  moja  kutoka  hapa  na  vivutio  vingi  vya  utalii  Ngorongoro,  Serengeti  na  Mlima  Kilimanjaro.  Vilevile  kwa  wageni  wetu,  nawakaribisha  pia  mtenge  muda  mkatembee  Visiwa  vya  marashi,  Zanzibar  ambapo  mtapata  fursa  ya  kuonja  ukarimu  wa  watanzania  na  pia  kutembelea  fukwe  zetu  maridadi!  Baada  ya  kusema  hayo,  nawatakia  maadhimisho  mema  ya  16  ya  Siku  ya  Bonde  la  Mto  Nile  na  kuwatakia  safari  njema  siku  mtakaporudi  katika  maeneo  yenu  ya  kazi!  MUNGU  IBARIKI  AFRIKA  MUNGU  ZIBARIKI  NCHI  WANACHAMA  WA  BONDE  LA  MTO  NILE  ASANTENI  KWA  KUNISIKILI