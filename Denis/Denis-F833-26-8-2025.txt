HOTUBA YA MKUU WA WILAYA YA WANGING’OMBE MHE. JOHN  KANONI KATIKA UZINDUZI WA UTEKELEZAJI WA MRADI WA  MASAULWA UNAYOFADHILIWA NA TASAF KUPITIA MPANGO WA  KUPUNGUZA UMASKINI AWAMU YA NNE (TPRP IV) MAARUFU KAMA  OPEC IV, KATIKA KIJIJI CHA MASAULWA  TAREHE 25/05/2022  Mkurugenzi Mtendaji (W)  Wakuu wa Idara na vitengo  Mheshimiwa Diwani  Afisa Mtendaji wa Kata  Mwenyekiti wa Kijiji  Afisa Mtendaji wa Kijiji  Wageni Waalikwa,  Mabibi na Mabwana.  Ndugu wananchi, NAWASALIMU KWA JINA LA JAMHURI YA  MUUNGANO WA TANZANIA:  Awali ya yote, nichukue nafasi hii kushukuru Uongozi wa TASAF kwa  kunipa fursa hii ya kujumuika nanyi na kuwa Mgeni Rasmi katika  uzinduzi wa Mradi huu wa Ujenzi wa Zahanati katika kijiji cha Masaulwa  unaotekelezwa kupitia fedha za Kupunguza Umaskini – OPEC awamu  ya nne mwaka wa kwanza.  Ndugu wananchi, Kipindi cha Pili cha Awamu ya Tatu ya TASAF  kilizinduliwa tarehe 17 Februari 2020 Jijini Dar es Salaam, tulianza na  zoezi la kuahakiki kaya maskini katika vijiji vilivyo kwenye mpango, na  kufuatiwa na zoezi la uandikishaji wa kaya maskini kwa vijiji ambavyo  havikuwepo katika mpango, ni jambo la kuishukuru Serikali ya awamu  ya sita inayoongozwa na Jemedari wetu, mama yetu, Mhe. Samia  Suluhu Hassani kwa kuhakikisha Vijiji vyote sasa vipo katika mpango.  Miradi ya TPRP IV inatekelezwa katika Mikoa mitano tu ya Tanzania,  ambayo ni Arusha, Mwanza, Geita, Simiyu na Mkoa wetu wa Njombe.  Ndugu wananchi; Katika awamu hii, Wilaya imefanikiwa kuibua miradi  10 ya ujenzi katika sekta ya Elimu, maji na Afya ambapo Jumla ya Tsh.  758,694,348.45 zimepokelewa kwa ajili ya utekelezaji wa miradi tisa kati   ya 10 iliyoombwa; miradi mitano hiyo ipo katika kijiji cha Utiga, mradi  mmoja kijiji cha Mapogolo, Usuka mradi mmoja ,Banawanu mradi mmoja  na mradi mmoja wa ujenzi wa zahanati, matundu manne ya vyoo na  kichomea taka upo katika kijiji hiki cha Masaulwa; mradi wenye thamani  ya Tsh 101,452,733.62, hongereni sana. Niwasihi msiitumie vibaya  bahati mliyoipata zaidi niwapongeze na natumia fursa hii kusisitiza  yafuatayo:-  Jambo la kwanza, mnapaswa kusimamia utekelezaji wa mradi siku  hadi siku kwa uaminifu na uadilifu mkishirikiana na wataalam wa ngazi  ya halmashauri ili mradi huu ukamilike kwa wakati na ubora wa hali ya  juu ukitoa thamani halisi ya fedha iliyotumika.  Aidha;  (a) Manunuzi ya vifaa na huduma kwa ajili ya mradi yafanyike kwa  uaminifu na kwa kuzingatia Miongozo, kanuni na taratibu mlizoelekezwa  kupitia mafunzo mliopewa  (b) Kuhifadhi vifaa, vitabu vya hesabu na kumbukumbu za stoo  sehemu salama na kwa umakini mkubwa.  (c) Kuhakikisha kuwa michango ya jamii inapatikana kama  makubaliano yalivyo katika Mkataba wa maombi ya fedha toka TASAF.  (d) Utekelezaji wa mpango wa hifadhi ya mazingira unazingatiwa kwa  kuhakikisha uwepo vyoo vya muda mfupi pamoja na sanduku la huduma  ya kwanza. Lakini mara tu baada ya kukamilika kwa mradi miti ipandwe  kuzunguka eneo la mradi pamoja na maua.  Ndugu wananchi jambo la pili, jamii inapaswa kuchangia na kushiriki  kikamilifu kwa hali na mali, ambapo kutakuwa na michango ya fedha  taslimu, lakini pia kuchangia nguvu kazi kwa kushiriki katika shughuli  zifuatazo:  Kuteka maji; Kubeba matofali wakati wa ujenzi; Kukusanya na  kusomba mchanga kupeleka kwenye eneo la mradi; Kusomba  mawe kupeleka kwenye eneo la mradi; Kufyatua matofali ya  kuchoma; Kufyatua matofali ya saruji; Kutoa usafiri na kusafi risha  vifaa vya ujenzi; Kushusha vifaa kutoka kwenye magari ya mizigo;  Kusafisha eneo la ujenzi kabla ya kuanza ujenzi; Kuchimba mtaro  wa msingi; Kuchimba mashimo ya vyoo; Kubeba vifaa vya ujenzi  kutoka stoo kwenda eneo la ujenzi; Kutoa ardhi kwa ajili ya mradi;   Muda utakaotumika kwa mikutano inayohusu mradi; Kuchimba  mitaro ya mabomba ya maji; Usimamizi wa mradi unaofanywa na  Wajumbe wa Kamati ya Usimamizi ya Jamii; Kufanya kazi za  kuwasaidia mafundi.  Shughuli zote hizi zinaweza kupewa thamani ya bei ya soko kwa  kutumia viwango vya malipo ya kazi hizo vinavyotumika kwa wakati  husika.  Ndugu wananchi; Uhamasishaji wa michango ya jamii si kazi ya mtu  mmoja, ambapo kila mmoja ahamasike yeye binafsi na amhamasishe  jirani yake, aidha utaratibu utafanyika kwa Wajumbe wa Kamati ya  Usimamizi ya Jamii (CMC) kuwasilisha mahitaji kwa Halmashauri ya Kijiji  na Uongozi wa Kijiji utatengeneza utaratibu wa michango kwa vitongoji,  kaya ama watu wenye uwezo wa kufanya kazi. Hivyo tuwe tayari wakati  wote kujitoa kwa hali na mali ili kukamilisha Mradi huu ndani ya muda  uliopangwa.  Mwisho  Ndugu wananchi; hatutarajii Mradi huu ukaifanya Wilaya ya  Wanging’ombe kupata dosari, nasisitiza tena Wataalam, viongozi na  jamii kwa ujumla mvae silaha zote za utawala bora pamoja na uwazi,  uadilifu, uzalendo, weledi, na uaminifu katika kutekeleza, kusimamia na  kukamilisha Mradi huu; mtarajie kupokea ugeni wakati wowote, hivyo  muwe tayari kwa kuweka nyaraka zenu vyema na taarifa za mradi  zinazoeleweka. Aidha niwapongeze na kuwatakia utekelezaji mwema  wa majukumu mliopewa.  JAMHURI YA MUUNGANO WA TANZANIA – KAZI IENDELEE