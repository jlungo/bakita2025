  HOTUBA  YA  KATIBU  TAWALA  WA  MKOA  WA  DAR  ES  SALAAM  BIBI  THERESIA  MMBANDO  KWENYE  KIKAO  CHA  KAMATI  YA  UCHAGUZI  WA  WANAFUNZI  WA  KUJIUNGA  KIDATO  CHA  KWANZA  MWAKA  2018  TAREHE  8  DESEMBA,  2017  KWENYE  UKUMBI  WA  ARNATOUGLO  –  MNAZI  MMOJA  Ndugu  Katibu  wa  Kamati;  Waheshimiwa  Wakuu  wa  Wilaya;  Waheshimiwa  Wastahiki  Mameya  wa  Manispaa;  Waheshimiwa  Wabunge;  Ndugu  Mwakilishi  kutoka  Ofisi  ya  Rais  –  TAMISEMI;  Ndugu  Wajumbe  wa  Kamati  ya  Uendeshaji  Mitihani  Mkoa;  Waheshimiwa  Wenyeviti  wa  Kamati  za  Huduma  za  Uchumi,  Afya  na  Elimu  wa  Halmashauri  za  Manispaa;  Ndugu  Wakurugenzi  wa  Manispaa;  Ndugu  Makatibu  Tawala  wa  Wilaya;  Ndugu  Wawakilishi  wa  Wakuu  wa  Shule  za  Serikali  na  zisizo  za  Serikali;  Ndugu  Wawakilishi  wa  Asasi  mbalimbali;  Kamati  ya  Sekretarieti  ya  Uchaguzi;  Waandishi  wa  Habari;  Mabibi  na  Mabwana;  Ndugu  wajumbe  na  Wageni  waalikwa;  Awali  ya  yote  nichukue  fursa  hii  kuwakaribisha  Wajumbe  na  waalikwa  wote  katika  kikao  hiki  cha  Kamati  ya  Mkoa  cha  Uchaguzi  wa  Wanafunzi  wa  Kujiunga  na  Kidato  cha  Kwanza  mwaka  2018.  Ndugu  Wajumbe  na  Wageni  waalikwa;  Kama  alivyoeleza  Katibu  wa  kikao,  agenda  kuu  ya  kikao  ni  ya  kuwachagua  wanafunzi  wa  Mkoa  wa  Dar  es  Salaam  waliofanya  na  kufaulu  Mtihani  wa  Kumaliza  Elimu  ya  Msingi  mwaka  2017  watakaojiunga  na  Kidato  cha  Kwanza  mwaka  2018.  Mtakumbuka  kuwa  tulikutana  kwa  mara  ya  mwisho  tarehe  28  Novemba,  2016  katika  Ukumbi  wa  Ofisi  ya  Mkuu  wa  Mkoa  kufanya  kazi  kama  hii.  Natumia  nafasi  hii  kuwapongeza  kwa  kazi  nzuri  mliyoifanya  tangu  ulipofanyika  uchaguzi  wa  wanafunzi  wa  kujiunga  na  Kidato  cha  Kwanza  mwaka  2017.  Hatujapokea  malalamiko  juu  ya  uchaguzi  ule,  hivyo  mlikuwa  makini  katika  kutenda  haki  na  nategemea  hata  mwaka  huu  tumefanya  vizuri  zaidi.  Ndugu  Wajumbe  na  Wageni  waalikwa;  Kabla  ya  kufanya  kazi  ya  kuchagua  wanafunzi  watakaojiunga  Kidato  cha  Kwanza  mwaka  2018,  napenda  kueleza  machache  kuhusiana  na  mwenendo  wa  ufaulu  wa  Mkoa  wetu  kwenye  Mtihani  wa  Kumaliza  Elimu  ya  Msingi  kuanzia  mwaka  2013  hadi  mwaka  2017  kama  ifuatavyo:-  Mwaka  2013  jumla  ya  wanafunzi  63,378  walisajiliwa  kufanya  mtihani,  watahiniwa  waliofanya  walikuwa  wanafunzi  62,038  sawa  na  asilimia  97.89.  Kati  ya  hao  wanafunzi  46,648  sawa  na  asilimia  75.19  walifaulu  na  wote  walichaguliwa  kujiunga  na  Kidato  cha  Kwanza  mwaka  2014.  ii)  Mwaka  2014  jumla  ya  wanafunzi  60,709  walisajiliwa  kufanya  mtihani,  watahiniwa  waliofanya  mtihani  huu  walikuwa  59,577  sawa  na  asilimia  98.14.  Aidha,  watahiniwa  waliofaulu  mtihani  walikuwa  46,344  sawa  na  asilimia  77.79  na  wote  walichaguliwa  kujiunga  na  kidato  cha  kwanza  mwaka  2015.  iii)  Mwaka  2015  jumla  ya  wanafunzi  59,704  walisajiliwa  kufanya  mtihani.  Watahiniwa  waliofanya  mtihani  walikuwa  58,989  sawa  na  asilimia  98.95.  Watahiniwa  waliofaulu  walikuwa  49,063  sawa  na  asilimia  83.17  na  wote  walichaguliwa  kujiunga  na  Kidato  cha  Kwanza  mwaka  2016.  iv)  Mwaka  2016  jumla  ya  wanafunzi  62,796  walisajiliwa  kufanya  mtihani.  Watahiniwa  waliofanya  mtihani  ni  62,346  sawa  na  asilimia  99.28.  Watahiniwa  waliofaulu  ni  51,488  sawa  na  asilimia  82.58  na  wote  walichaguliwa  kujiunga  na  Kidato  cha  Kwanza  mwaka  2017.  Mwaka  huu  2017  jumla  ya  wanafunzi  66,978  walisajiliwa  kufanya  mtihani.  Watahiniwa  waliofanya  Mtihani  ni  65,695  sawa  na  asilimia  99.58.  Watahiniwa  waliofaulu  ni  58,573  sawa  na  asilimia  87.82  na  wote  wamechaguliwa  kujiunga  na  Kidato  cha  Kwanza  mwaka  2018.  Ukiangalia  takwimu  nilizozitaja  hapo  juu,  utabaini  kuwa  matokeo  ya  Mtihani  wa  Kumaliza  Elimu  ya  Msingi  mwaka  2017  yamepanda  kwa  asilimia  5.24  kutoka  asilimia  82.58  mwaka  2016  hadi  asilimia  87.82  ya  mwaka  2017.  Mwaka  huu  Mkoa  umeshika  nafasi  ya  kwanza  (01)  Kitaifa  kutoka  nafasi  ya  nne  mwaka  2016.  Hongereni  sana  kwa  hatua  mlizochukua  za  ufuatiliaji  na  uhimizaji  wa  ufanisi  wa  kazi  kwa  walimu  na  wanafunzi.  Ndugu  Wajumbe  na  Wageni  waalikwa;  Halmashauri  ya  Manispaa  ya  Kinondoni  imepata  ufaulu  wa  juu  zaidi  ya  Manispaa  nyingine  sio  tu  katika  Mkoa  wetu  bali  kwa  nchi  nzima.  Halmashauri  hiyo  imepata  asilimia  93.02  na  hivyo  kushika  nafasi  ya  kwanza  Kitaifa  ikifuatiwa  na  Manispaa  ya  Ilala  (Mjini)  asilimia  92.46  (nafasi  ya  4  Kitaifa)  kisha  Kigamboni  iliyopata  asilimia  91.10  (nafasi  ya  7  Kitaifa)  ikilinganishwa  na  matokeo  ya  mwaka  jana  2016  ambapo  Kinondoni  walipata  asilimia  84.20,  Ilala  walipata  asilimia  83.43  na  Temeke  asilimia  81.70.  Matokeo  hayo  mazuri  yametokana  na  dhamira  ya  dhati  ya  kuhakikisha  ufaulu  unapanda  uliyofanywa  kwa  ushirikiano  wa  Wadau  mbalimbali  wakiwemo  wanafunzi  wenyewe,  walimu,  kamati  za  shule,  wazazi,  maafisa  elimu  na  viongozi  wa  ngazi  zote.  Nachukua  nafasi  hii  kwa  namna  ya  pekee  kabisa  kuwapongeza  sana  walimu,  wanafunzi,  viongozi  na  wadau  wote  kwa  usimamizi  na  ufuatiliaji  wenye  ufanisi  uliotuletea  matokeo  haya.  Tumeweza  kupata  Wilaya  tatu  za  kinondoni,  Ilala  Mjini  na  Kigamboni  katika  Wilaya  kumi  bora  Kitaifa  huku  Kinondoni  ikishika  nafasi  ya  kwanza  Kitaifa.  Hongereni  sana  tuzidi  kuimarisha  utendaji  ili  tuendelee  kubaki  kwenye  nafasi  hiyo.  Katika  kikao  hiki,  wanafunzi  wanaopendekezwa  kuchaguliwa  kujiunga  na  Kidato  cha  Kwanza  mwaka  2018  ni  58,573sawa  na  asilimia  87.82  ambapo  wavulana  ni  28,103  na  wasichana  30,470.  Hakuna  wanafunzi  waliofaulu  ambao  hawajapangiwa  shule.  Ndugu  Wajumbe  na  Wageni  waalikwa;  Uchaguzi  wa  wanafunzi  wa  kujiunga  na  Kidato  cha  Kwanza  mwaka  2018  umezingatia  mwongozo  uliotolewa  na  Katibu  Mkuu,  Ofisi  ya  Rais  –  TAMISEMI  kwa  Makatibu  Tawala  wa  Mikoa  wenye  Kumb.  Na.  DC.292/507/01/99  wa  tarehe  1/11/2017  ambao  unaelekeza  kuwa  wanafunzi  waliofaulu  ni  wale  waliopata  alama  250  hadi  100.  Kwa  hiyo  katika  Mkoa  wa  Dar  es  Salaam  wanafunzi  58,573  wamefaulu  wakiwemo  wavulana  28,103  na  wasichana  30,170  ambao  wamechaguliwa  kujiunga  na  Kidato  cha  Kwanza  mwaka  2018.  Ufuatiliaji  uliofanywa  na  uongozi  wa  Mkoa  umebaini  kuwa  wanafunzi  wengi  wanaofaulu  kutoka  katika  Shule  za  Msingi  za  mjini  wakipangwa  shule  za  vijijini  huwa  wanashindwa  kuhudhuria  mfululizo  shuleni  kutokana  na  umbali  na  gharama  za  usafiri  na  wengi  wao  huacha  shule.  Ahadi  zimekuwa  zikitolewa  na  Halmashauri  za  Manispaa  kuwawekea  utaratibu  maalum  wa  usafiri  na  ujenzi  wa  daharia  (Hostel)  wanafunzi  hawa  zimekuwa  hazitekelezwi  Mwaka  jana  2016  jumla  ya  nafasi  1,246  katika  shule  zilizo  pembezoni  ziliachwa  wazi  kutokana  na  umbali  uliopo  kati  ya  shule  ya  msingi  mwanafunzi  aliyosoma  na  shule  ya  sekondari  aliyopangiwa,  mwaka  huu  jumla  ya  nafasi  4,685  zimeachwa  wazi.  Hivyo  ikiwa  kuna  mzazi  au  mlezi  atakayekuwa  na  uhakika  wa  kupata  sehemu  ya  kuishi  ama  usafiri  wa  uhakika  wa  mwanae  kwenda  shuleni  atapewa  nafasi  baada  ya  kujaza  fomu  maalum  (SS  4).  Nawasihi  wajumbe  kuanza  kutekeleza  wazo  la  shule  za  pembezoni  kuwa  na  daharia  (hostel)  ili  kuondoa  changamoto  hii  ya  kubaki  kwa  nafasi  wazi.  Ndugu  Wajumbe  na  Wageni  waalikwa;  Tunayo  changamoto  ya  nafasi  wazi  4,685  ambapo  Ilala  ni  887,  Kigamboni  590,  Kinondoni  1,718  na  Ubungo  1,490  na  uhaba  wa  vyumba  vya  madarasa  291  ambavyo  vinasababisha  wanafunzi  11,640  kuombewa  kibali  cha  kusoma  kwa  utaratibu  wa  “double  shift”  kwa  shule  20  za  Manispaa  ya  Ilala  kwa  wanafunzi  5,515  ambao  wanahitaji  vyumba  vya  madarasa  138,  Manispaa  ya  Temeke  shule  20  kwa  wanafunzi  5,600  ambao  wanahitaji  vyumba  vya  madarasa  140  na  Manispaa  ya  Ubungo  shule  6  kwa  wanafunzi  525  ambao  wanahitaji  vyumba  vya  madarasa  13.  Pawepo  na  mkakati  wa  kujenga  daharia  “hostels”  kwenye  shule  zilizo  pembezoni  ili  wanafunzi  waweze  kulala  huko  au  papatikane  maeneo  katikati  ya  Jiji  kwa  ajili  ya  kujenga  shule,  Mkoa  wa  Dar  es  Salaam  una  jumla  ya  Kata  102,  kati  ya  hizo  Kata  21  hazina  Shule  za  Sekondari  za  wananchi.  Kwa  mfano  Manispaa  ya  Kinondoni,  Kata  3  ambazo  ni  Magomeni,  Kinondoni  na  Tandale.  Katika  Manispaa  ya  Temeke  kuna  Kata  5  zisizo  na  shule  ambazo  ni  Chang’ombe,  Makangarawe,  Mbagala,  Kilungule  na  Kibondemaji.  Aidha,  katika  Manispaa  ya  Kigamboni  Kata  moja  ya  Kigamboni  haina  shule.  Pia  Manispaa  ya  Ilala  ina  Kata  12  ambazo  ni  Upanga  Mashariki,  Upanga  Magharibi,  Kisutu,  Kivukoni,  Mchafukoge,  Kariakoo,  Buguruni,  Mnyamani,  Liwiti,  Bonyokwa,  Ukonga  na  Kipunguni  hazina  shule  ya  Sekondari.  Katika  Kata  ya  Kiwalani  shule  imejengwa  eneo  la  maji  (bwawa)  hali  iliyosababisha  wanafunzi  kutoka  maeneo  ya  Kata  za  jirani  kutopelekwa  mahali  hapo.  Niwapongeze  Wajumbe  wa  Manispaa  ya  Kinondoni  ambao  wamechukua  hatua  kwa  mwaka  huu  kujenga  shule  katika  Kata  2  za  Mzimuni  na  Mbezi  Juu.  Hali  kadhalika  Wajumbe  wa  Manispaa  ya  Ubungo  kwa  hatua  ya  kujenga  shule  katika  Kata  ya  Kimara  ambazo  awali  hazikuwa  na  shule  za  Sekondari.  Jitihada  hizi  zinapaswa  kuigwa  na  Halmashauri  zingine  ili  kuondokana  na  changamoto  za  wanafunzi  kupangwa  mbali  na  maeneo  wanayotoka  au  kuishi.  Ndugu  Wajumbe  na  Wageni  waalikwa;  Pamoja  na  jitihada  kubwa  zinazofanyika  katika  kupandisha  ufaulu  wa  wanafunzi  mashuleni,  bado  tunayo  changamoto  ya  idadi  kubwa  ya  wanafunzi  kupangwa  katika  shule  na  kusababisha  wanafunzi  kusoma  kwa  zamu  kwa  maana  ya  “double  shift”.  Jumla  ya  wanafunzi  11,640  waliochaguliwa  kujiunga  na  Kidato  cha  kwanza  mwaka  2018  wameombewa  kibali  cha  kusoma  kwa  mpango  huo.  Wajumbe  wa  Kamati  hii  ya  Uchaguzi  Mkoa  yafaa  sasa  tuhusike  kikamilifu  katika  kupanga  mbinu  na  mikakati  bora  na  endelevu  ya  kuondoa  changamoto  ya  wanafunzi  kusoma  kwa  ‘double  shift’  katika  Mkoa  wetu.  Suala  hili  tumelizungumza  mara  nyingi  katika  vikao  mbalimbali  na  mwaka  huu  tatizo  limeongezeka  zaidi  lakini  hadi  leo  hii  hakuna  utatuzi  wa  kudumu  wa  jambo  hili.  Hivyo,  sasa  tuweke  malengo  yanayotekelezeka  ili  tuondokane  na  changamoto  hii  kwa  miaka  ijayo.  Aidha  kibali  kilichoombwa  cha  wanafunzi  kusoma  kwa  zamu  katika  shule  46  (Ilala  shule  20,  Temeke  shule  20  na  Ubungo  shule  6)  tumetoa  ahadi  kwamba  hadi  mwezi  Machi  2018  ambapo  jumla  ya  madarasa  291  yanayohitajika  yatakuwa  yamekamilishwa  (madarasa  Ilala  madarasa  138,  Temeke  madarasa  140  na  Ubungo  madarasa  13).  Tutahitaji  kupata  mpango  wa  utekelezaji  na  taarifa  ya  utekelezaji  wa  ahadi  hiyo  kutoka  katika  Halmashauri  hizo  zenye  upungufu  huo  na  ufuatiliaji  utakuwa  ukifanyika  kila  baada  ya  mwezi  mmoja.  Ndugu  Wajumbe  na  Wageni  waalikwa;  Mwisho,  napenda  kumalizia  kwa  kuwatakia  kikao  chema  chenye  ufanisi,  kila  mmoja  wetu  atoe  maoni  yake  na  ashiriki  kikamilifu  katika  kushauri  namna  bora  ya  kuboresha  utoaji  wa  huduma  ya  elimu  katika  Mkoa  wetu.  Nachukua  nafasi  hii  pia  kuwatakia  kheri  ya  Krismas  na  Mwaka  Mpya  2018  uwe  wenye  mafanikio  makubwa  kwetu  na  Watanzania  wote.  Baada  ya  kusema  hayo,  sasa  natamka  rasmi  kuwa  kikao  cha  uchaguzi  wa  wanafunzi  wa  kidato  cha  kwanza  mwaka  2018  nimekifungua.  Theresia  Mmbando  KATIBU  TAWALA  MKOA  DAR  ES  SALAAM