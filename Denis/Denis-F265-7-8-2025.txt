  HOTUBA  YA  MAKAMU  WA  RAISI  MAADHIMISHO  YA  SIKU  YA  MAZINGIRA  DUNIANI  TAREHE  5  JUNE  2023  DODOMA  
  
  
  Waheshimiwa  Viongozi,  Ndugu  Wananchi  na  Wadau  wa  Mazingira,  Kila  mwaka  ifikapo  tarehe  kama  ya  leo  05,  Juni,  Jumuiya  ya  Kimataifa  huadhimisha  Siku  ya  Mazingira  Duniani.  Hivyo,  Tanzania  pia  kama  sehemu  ya  Jumuiya,  tunaungana  na  nchi  nyingine  Duniani  kuadhimisha  siku  hii  muhimu  sana.  Lengo  kuu  la  maadhimisho  haya  ni  kukumbushana  juu  ya  wajibu  wetu  katika  kuhifadhi,  kulinda  na  kuendeleza  jitihada  za  uhifadhi  na  usimamizi  wa  mazingira.  Ndugu  Wananchi  na  Wadau  wa  Mazingira,  Kaulimbiu  ya  siku  hii  ya  Mazingira  mwaka  huu  inasema,  “Shinda  uchafuzi  wa  mazingira  unaotokana  na  taka  za  plastiki”  (Beat  Plastic  Pollution).  Kaulimbiu  hii  inaitaka  Jumuiya  ya  Kimataifa,  ambayo  Tanzania  pia  ni  sehemu  yake,  kuendelea  kuweka  juhudi  za  makusudi  kupinga  na  kuondokana  na  matumizi  ya  bidhaa  za  plastiki  ambazo  zinachafua  sana  mazingira  duniani.  Itakumbukwa  kuwa  mwaka  2019  wakati  Mheshimiwa  Rais  Dkt.  Samia  Suluhu  Hassan,  alipokuwa  Makamu  wa  Rais,  Serikali  ilifanya  uamuzi  na  Kampeni  kubwa  ya  kusitisha  matumizi  ya  mifuko  ya  plastiki  nchi  nzima  na  kuagiza  itumike  mifuko  mbadala  ambayo  ni  rafiki  zaidi  kwa  mazingira  yetu.  Kampeni  hiyo  ilifanikiwa  kwa  kiasi  kikubwa,  na  Tanzania  ilisifika  kimataifa  kuwa  miongoni  mwa  nchi  zilizofanikiwa  kupunguza  taka  za  plastiki.  Lakini  inasikitisha  kuona  kuwa,  matumizi  ya  mifuko  ya  plastiki  yameanza  kurudi  kwa  kasi!  Tunashuhudia  katika  maeneo  yetu  tunayoishi  hususan  katika  mifereji  ya  maji,  kando  ya  barabara  na  maeneo  mengine  ya  wazi,  kuongezeka  kwa  taka  za  plastiki.  Inakadiriwa  kuwa,  kila  mwaka  dunia  inatumia  mifuko  bilioni  500  ya  plastiki.  Aidha,  asilimia  10  ya  taka  tunazozalisha  zinatokana  na  plastiki.  Sehemu  kubwa  (80%)  ya  taka  zinazoishia  baharini  na  katika  maziwa  kupitia  mito  na  mitaro  ya  maji  ya  mvua  na  upepo  ni  za  plastiki.  Hali  hii  inaathiri  sana  viumbe  maji  na  pia  inaharibu  miundombinu  ya  barabara  ikiwemo  kuziba  mifereji.  Hapa  nchini,  takriban  tani  350,000  ya  mifuko  ya  plastiki  huzalishwa  kila  mwaka  na  zaidi  ya  asilimia  70  ya  taka  katika  Bahari  ya  Hindi  ni  zile  zitokanazo  na  plastiki!  Hali  hii  ikiachwa  iendelee,  kuna  uwezekano  mkubwa  wa  kuwepo  kwa  taka  za  plastiki  nyingi  zaidi  katika  bahari  zetu  kuliko  samaki  na  viumbe  hai  vingine.  Katika  miaka  michache  ijayo  wavuvi  watakuwa  wanavua  maplastiki  badala  ya  samaki.  Sote  tumeshashuhudia  athari  mbalimbali  zitokanazo  na  taka  za  plastiki  ambazo  nimeshazisema.  Kwa  bahati  mbaya  sana,  taka  za  plastiki  haziozi  haraka!  Inakadiriwa  kuwa  mifuko  ya  plastiki  huchukua  miaka  400  mpaka  1000  kuoza.  Ni  wazi  kuwa  hatuwezi  kuacha  hali  hii  iendelee!  Hivyo,  nawasihi  watanzania  wote  tuhakikishe  kazi  ya  kudhibiti  taka  za  plastiki  inaendelezwa  na  kufanikiwa.  Tuendelee  kupiga  vita  kwa  nguvu  zote  matumizi  ya  mifuko  ya  plastiki  na  kuimarisha  utunzaji  wa  mazingira  yetu  hususan  bahari,  maziwa  na  mito  kwa  kuepuka  uchafuzi  unaotokana  na  taka  za  plastiki.  Nawaomba  wote  tukishirikiane  katika  hili.  Waheshimiwa  Viongozi  na  Ndugu  Wananchi  na  Wadau  wa  Mazingira,  Kwa  kuzingatia  hali  ya  uhifadhi  na  utunzaji  wa  mazingira  ilivyo  hivi  sasa  hapa  nchini,  napenda  kusisitiza  yafuatayo:  Jambo  la  Kwanza,  kuhusu  matumizi  ya  mifuko  ya  plastiki.  Bado  kuna  ukiukwaji  wa  Sheria  unaofanywa  na  baadhi  ya  wafanyabiashara  wanaozalisha  au  kuingiza  mifuko  ya  plastiki  kinyemela.  Lakini  pia  kuna  wafanyabisahara  wa  bidhaa  za  sokoni  ambao  wanatumia  mifuko  ya  plastiki  (aina  ya  “tubings”)  kama  vibebeo/vifungashio  vya  bidhaa.  Hii  inarudisha  nyuma  hatua  kubwa  iliyofikiwa  tangu  Serikali  ilipotoa  katazo  la  matumizi  ya  mifuko  ya  plastiki.  Hivyo,  natoa  maelekezo  kwa  Baraza  la  Taifa  la  Hifadhi  na  Usimamizi  wa  Mazingira  (NEMC)  pamoja  na  Mamlaka  za  Serikali  za  Mitaa  kote  nchini  kusimamia  na  kuongeza  nguvu  zaidi  katika  utekelezaji  wa  katazo  la  matumizi  ya  mifuko  ya  plastiki.  Hakikisheni  mnachukua  hatua  za  kisheria  kwa  wanaokiuka  maagizo  haya.  Vilevile,  watendaji  wote  wanaohusika,  wasimamie  kwa  karibu  uzalishaji  na  matumizi  ya  mifuko  mbadala.  Vilevile,  wahakikishe  mifuko  yote  inayozalishwa  inaonesha  taarifa  za  mzalishaji  (yaani  anuani  na  wapi  inazalishwa)  na  kama  inakidhi  viwango  vilivyowekwa  na  mamlaka  husika.  Aidha,  kwa  makampuni  na  watu  binafsi  wanaozalisha  bidhaa  za  plastiki,  hakikisheni  taka  zinazotokana  na  bidhaa  zinazozalishwa,  zinakusanywa  na  kuondolewa  (Extended  Producer  Responsibility).  Pia  nichukue  fursa  hii  kuwasihi  Watanzania  wenzangu  kuacha  mazoea  ya  kutupa  taka  hovyo.  Siyo  utaarabu  kila  mahali  kufanya  ni  jalala  la  kutupa  taka!  Tujenge  tabia  ya  kuyaweka  mazingira  yetu  kuwa  safi.  Kwa  wale  walioko  maeneo  ya  mijini  ni  vema  kila  kaya  kuwa  na  sehemu  mahsusi  ya  kuhifadhia  ama  kuchomea  taka.  Aidha,  wamiliki  wa  mabasi  na  magari  binafsi  wawe  na  vyombo  au  vikapu  vya  kuweka  taka  katika  magari  yao  ili  abiria  wasitupe  chupa  za  plastiki  na  taka  nyingine  barabarani  au  majini.  Waheshimiwa  Viongozi  na  Ndugu  Wananchi  na  Wadau  wa  Mazingira,  Jambo  la  Pili  kwa  mujibu  wa  Kifungu  cha  89  cha  Sheria  ya  Serikali  za  Mitaa  (Mamlaka  za  Miji)  Sura  ya  288,  Halmashauri  zimepewa  mamlaka  ya  kutunga  sheria  ndogo  za  Utunzaji  wa  Mazingira  na  Udhibiti  wa  Taka.  Uzoefu  unaonesha  kuwa  kila  Halmashauri  ina  Sheria  Ndogo  za  Utunzaji  wa  Mazingira  na  Udhibiti  Taka.  Hata  hivyo,  bado  kuna  tatizo  la  usimamizi  na  utekelezaji  wa  sheria  hizo.  Taka  za  Plastiki  na  taka  nyingine  zimeendelea  kuzagaa  katika  Majiji,  Miji  na  Halmashauri  zetu  licha  kuwepo  kwa  Sheria  ndogo  zilizotungwa  kukabiliana  na  changamoto  hiyo  na  kuhakikisha  miji  yetu  inakuwa  safi.  Hivyo,  naziagiza  Halmshauri  zote,  ziandae  utaratibu  wa  kusimamia  utekelezaji  wa  sheria  ndogo  mlizojitungia  na  kuhakikisha  hatua  za  kisheria  zinachukuliwa  dhidi  ya  wote  watakaokiuka  sheria  ndogo  hizo.  TAMISEMI  zisimamieni  ipasavyo  Halmashauri  kutekeleza  majukumu  yake.  Usafi  wa  mazingira  ni  jukumu  la  kila  mmoja  wetu,  hivyo  Halmashauri  ziandae  utaratibu  pia  wa  kuelimisha  wananchi  umuhimu  wa  utunzaji  wa  mazingira  yetu.  Kila  mwananchi  awe  mlinzi  wa  mwenzake  katika  kuhakikisha  hakuna  mwananchi  anayetupa  taka  hovyo  na  kuchafua  mazingira  yetu.  Vilevile,  naelekeza  Baraza  la  Taifa  la  Usimamizi  wa  Mazingira  (NEMC),  kutimiza  wajibu  wake  wa  kisheria  katika  usimamizi  wa  mazingira  yetu.  Simamieni  majukumu  yenu  kama  yalivyoainishwa  kwenye  Sheria  ya  Usimamizi  wa  Mazingira.  Jambo  la  Tatu,  nazikumbusha  Mamlaka  za  Serikali  za  Mitaa  zihakikishe  kuwa  Kampuni  zinazopewa  kazi  ya  kuzoa  taka  ziwe  na  uwezo  kufanya  kazi  hizo  kwa  ufanisi.  Zipo  baadhi  ya  Kampuni  zinashindwa  kutekeleza  majukumu  waliyopewa  ipasavyo  kutokana  na  kuwa  na  uwezo  mdogo.  Yaani  unakuta  Kampuni  iliyopewa  tenda  ya  kukusanya  taka,  magari  yenyewe  wanayotumia  ni  takataka!  Unakuta  gari  limebeba  taka  liko  wazi  na  taka  zinatoa  harufu  kali  hali  inayosababisha  kero  kwa  wananchi.  Watumiaji  wa  barabara  ya  Pugu  nadhani  wananielewa  ninachokisema.  Nazikumbusha  Halmashauri  zote:  acheni  kutoa  tenda  kwa  Kampuni  zisizokuwa  na  uwezo  na  zile  zisizo  na  vitendea  kazi  vya  kisasa!  Aidha,  wekeni  miundombinu  ya  uhakika  ya  ukusanyaji  na  usombaji  wa  taka  katika  mitaa  na  maeneo  ya  mikusanyiko  kama  sokoni,  stendi  na  hospitalini.  Jambo  la  Nne,  taka  zinaweza  kuwa  ni  mali  pale  zinapotumika  kama  malighafi  ya  viwanda.  Halmashauri  zote  zihakikishe  kuwa  zinaweka  mifumo  na  mazingira  wezeshi  ya  kuhamasisha  viwanda  vya  urejelezaji  wa  taka.  Aidha,  natoa  wito  kwa  sekta  binafsi  kuongeza  jitihada  katika  ukusanyaji  na  urejelezaji  wa  taka  hususan  zile  zitokanazo  na  plastiki.  Vilevile,  Ofisi  ya  Makamu  wa  Rais  Muungano  na  Mazingira  kwa  kushirikiana  na  Wizara  za  Kisekta,  kaeni  na  sekta  binafsi  kutafuta  wawekezaji  zaidi  katika  teknolojia  ya  kubadili  taka  mbalimbali  ili  ziweze  kutumika  tena  kama  bidhaa,  mfano  kuwa  nishati  ama  mbolea.  Hatua  hii  itachochea  ukuaji  wa  viwanda  vya  urejelezaji  (recycling  industries)  na  hivyo  kuchangia  katika  uchumi  wa  nchi  na  ajira  nchini.  Jambo  la  Tano,  napenda  kutumia  fursa  hii  kuhimiza  juu  ya  wajibu  wetu  wa  kutunza  vyanzo  vya  maji.  Tusipozingatia  wajibu  huu,  tutaiweka  Nchi  yetu  katika  hatari  kubwa  ya  janga  la  ukosefu  wa  maji.  Nawakumbusha  kuwa  wakati  Serikali  inatekeleza  azma  yake  ya  kusambaza  maji  safi  na  salama,  wajibu  wa  wananchi  ni  kuhakikisha  kuwa  tunahifadhi  vyanzo  vya  maji.  Tusipozingatia  wajibu  huu,  uwekezaji  mkubwa  wa  fedha  za  Serikali  katika  miundombinu  ya  miradi  ya  maji  mijini  na  vijijini  haitakuwa  na  maana  yoyote  kwa  kuwa  hakutakuwa  na  maji  yatakayotiririka  katka  mabomba  hayo.  Aidha,  ni  muhimu  utunzaji  wa  vyanzo  vya  maji  uende  sambamba  na  uhifadhi  wa  misitu  yetu  ambayo  inatuwezesha  kupata  mvua  na  kutufanya  tuweze  kulima  na  kuzalisha  mazao  mbalimbali  ya  chakula  biashara.  Waheshimiwa  Viongozi  na  Ndugu  Wananchi  na  Wadau  wa  Mazingira,  Masuala  ya  kufanya  usafi  na  utunzaji  mazingira  hayana  mbadala,  kwa  kuwa  mazingira  yetu  ndio  uhai  wetu  na  ndio  uchumi  wetu.  Ustawi  wa  mazingira  una  mahusiano  ya  moja  kwa  moja  na  ustawi  wa  Taifa  kiuchumi  na  kijamii.  Tukitunza  mazingira  yetu,  tutakuwa  tumeinua  ustawi  wa  Taifa  letu.  Hivyo,  napenda  kuziagiza  Halmashauri  zote  nchini,  kuhakikisha  kwamba  suala  la  utunzaji  na  usafi  wa  mazingira,  ikiwemo  udhibiti  wa  taka  za  plastiki,  linapewa  kipaumbele  katika  mipango  ya  bajeti.  Kwa  kufanya  hivyo,  tutaweza  kulinda  mazingira  yetu  na  kupunguza  magonjwa  yanayosababishwa  na  uchafuzi  wa  mazingira.  Aidha,  hakikisheni  mnaandaa  mazingira  wezeshi  ikiwa  ni  pamoja  na  kuweka  miundombinu  muhimu  ili  kuwa  na  mfumo  bora  wa  kudhibiti  taka  katika  Halmashauri  zenu.  Napenda  pia  kuwasihi  wananchi  wote  kufanya  usafi  katika  maeneo  ya  makazi  yetu  kila  siku  na  kushirikiana  na  Serikali  za  mitaa  kutunza  na  kuhifadhi  mazingira  kwa  faida  yetu  sote.  Napenda  pia  kuwashukuru  wananchi  na  wadau  wote  mliojitokeza  kushiriki  katika  kuadhimisha  siku  hii.  Aidha,  ninawasisitiza  kuhakikisha  kuwa  miti  mliyoipanda  inatunzwa  na  kukua  na  zoezi  la  usafi  na  uhifadhi  wa  mazingira  linakuwa  endelevu.  Baada  ya  kusema  hayo,  sasa  ninatamka  rasmi  kuwa  Maadhimisho  ya  Siku  ya  Mazingira  Duniani  hapa  nchini  yamefikia  kilele.  Asanteni  kwa  kunisikiliza!