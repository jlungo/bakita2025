 HOTUBA YA MHESHIMIWA DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA NA MWENYEKITI WA JUMUIYA YA AFRIKA MASHARIKI KATIKA SHEHERE YA KUW TAREHE 3 MARCHI 2016 Mheshimiwa Yoweri Kaguta Museveni, Rais wa Jamhuri ya Uganda; Mheshimiwa Uhuru Muigai Kenyatta, Rais wa Jamhuri ya Kenya; Mheshimiwa James Wan Igga, Makamu wa Rais wa Jamhuri ya Sudan Kusini; Mheshimiwa Butore Joseph, Makamu wa Pili wa Rais wa Jamhuri ya Burundi; Mheshimiwa Dkt. Ali Mohamed Shein, Rais wa Zanzibar na Mwenyekiti wa Baraza la Mapinduzi; Mheshimiwa Valentine Rwabiza, Waziri wa Afrika Jumuiya ya Mashariki na Mwakilishi wa Rais wa Rwanda; Mheshimiwa Dkt. Augustine Mahiga, Mwenyekiti wa Baraza la Mawaziri wa Jumuiya; Waheshimiwa Mawaziri mliopo hapa; Mheshimiwa Dkt. Richard Sezibera, Katibu Mkuu wa Jumuiya; Mheshimiwa Masaharu Yoshinda, Balozi wa Japan Nchini Tanzania; Waheshimiwa Wakuu wa Mikoa ya Arusha na Kilimanjaro; Mheshimiwa Gabriel Negata, Mwakilishi wa Benki ya Maendeleo ya Afrika; Bwana Toshio Nagase, Mwakilishi Mkuu wa Shirika la Ushirikiano wa Kimataifa la Japan; Ndugu Wageni Waalikwa; Mabibi na Mabwana: Ndugu zangu wananchi wa Arusha, hususan katika kitongoji hiki cha Tengeru, mara baada ya kusikiliza hotuba nzuri kutoka kwa viongozi walionitangulia kuzungumza, sitakuwa na maneno mengine mazuri ya kuwaeleza. Ninachoweza kusema ni kwamba, ninawashukuru sana kwa kujitokeza kwenu kwa wingi kushuhudia uwekaji wa Jiwe la Msingi la Ujenzi wa Barabara ya Arusha – Holili/Taveta – Voi. Aidha, kwa kuwa leo ni mara yangu ya kwanza nazungumza nanyi tangu nimechaguliwa kuwa Rais wa Jamhuri ya Muungano wa Tanzania, napenda nitumie fursa hii kuwashukuru sana Wana-Arusha kwa kunipa kura nyingi zilizoniwezesha kushinda Uchaguzi Mkuu mwaka jana. Ninawaahidi kuwa nitakuwa ni Rais wa Watanzania wote. Sitawabagua kwa misingi ya dini, ukabila ama itikadi zenu. Hapa ni Kazi Tu. Natambua sote tunahitaji maendeleo. Tunahitaji maisha mazuri. Tunahitaji tuwe na chakula cha kutosha, na tunahitaji tuwe na ajira nzuri. Hakuna miongoni mwetu anayependa umaskini, kuendelea kuwa ombaomba ama kuona tabaka kati ya watu matajiri na maskini likiongezeka. Kwa sababu hiyo, mimi pamoja na viongozi wenzangu tumeazimia kubadilisha maisha ya wananchi wetu kwa kuwaletea maendeleo. Nitumie fursa hii kumpongeza kwa dhati kabisa, Mbunge wa Jimbo hili, Mheshimiwa Joshua Nassari, kwa kazi kubwa anayoifanya ya kuleta maendeleo kwa wananchi wa jimbo lake. Wito wangu kwenu wananchi endeleeni kumpa ushirikiano. Maendeleo hayana chama. Sote tuchape kazi bila kujali tofauti zetu za itikadi, dini au kabila. Waheshimiwa Viongozi; Ndugu Wananchi wa Arusha; Mabibi na Mabwana; Mradi huu tunaouzindua leo ni kiashiria cha umoja na mshikamano uliopo baina ya nchi wanachama za Jumuiya yetu. Barabara hii ya Arusha – Holili/Taveta – Voi ina urefu wa Kilometa na inahusisha nchi zetu mbili za Tanzania na Kenya. Kwa upande wa Tanzania, mradi huu utatekelezwa kwa awamu mbili. Awamu ya kwanza inahusisha ujenzi wa barabara ya njia nne kutoka Arusha (Sakina) hadi Tengeru yenye urefu wa kilometa na barabara ya kuzunguka nje ya Jiji la Arusha (Arusha Bypass) yenye urefu wa kilometa Gharama za upanuzi wa barabara ya Arusha – Tengeru na barabara ya kuzunguka nje ya Jiji la Arusha kwa upande wa Tanzania ni takriban shilingi bilioni za Tanzania. Kati ya fedha hizo Benki ya Maendeleo ya Afrika itatoa shilingi bilioni na Serikali ya Tanzania itatoa shilingi bilioni Awamu ya pili ya mradi itahusisha ujenzi wa barabara ya njia nne kuanzia Tengeru hadi Usa River yenye urefu wa kilometa na kutoka Usa River hadi Holili yenye urefu wa kilometa Serikali yetu kwa kushirikiana na Sekretarieti ya EAC ipo katika mazungumzo na Serikali ya Japan ili kupata mkopo wa ujenzi wa awamu ya pili utakaoanzia Tengeru hadi Holili. Serikali ya Japan imeonesha nia ya kutoa mkopo wa kutekeleza mradi huo. Kwa upande wa Kenya, mradi huu unahusisha ujenzi wa barabara mpya kutoka Taveta hadi Mwatate yenye urefu wa kilometa 100 kufuatia kukamilika kwa sehemu ya Mwatate hadi Voi. Napenda kuchukua fursa hii kuwashukuru washirika wetu kwenye mradi huu, hususan Benki ya Maendeleo ya Afrika na Serikali ya Japan kwa kukubali kwao kutoa fedha za kutekeleza mradi huu. Napenda kuwahakikishia fedha mlizozitoa zitatumika vizuri kwa makusudi yaliyopangwa. Waheshimiwa Viongozi; Mabibi na Mabwana; Pamoja na mradi huu, Jumuiya yetu imebuni miradi ya mtandao wa barabara (corridors) takriban kumi. Lengo la miradi hii ni kuunganisha nchi zetu kwa kuwa na mtandao mzuri wa barabara. Kama mnavyofahamu, miundombinu mizuri na imara ya barabara ni kichocheo cha shughuli za maendeleo ya kiuchumi, hususan ujenzi wa viwanda. Mtakumbuka jana kwenye Mkutano wetu wa Jumuiya, tulipitisha azimio la kuimarisha viwanda kwenye eneo letu. Tulipitisha azimio hilo kwa vile tunatambua kuwa viwanda vitawezesha kupunguza tatizo la ukosefu wa ajira kwa wananchi wetu, hususan vijana. Hata hivyo, ili kujenga uchumi wa viwanda, nchi zetu hazina budi kuimarisha miundombinu ya usafiri na usafirishaji, ikiwemo barabara. Ninafurahi kuwa katika miaka 15 iliyopita, ambayo mimi nilikuwa Waziri wa Ujenzi, nchi yetu imejitahidi sana kujenga barabara. Tumejenga zaidi ya kilometa 17,000 za barabara za lami zimejengwa. Hii ni hatua nzuri ya kuelekea uchumi wa viwanda. Waheshimiwa Marais; Waheshimiwa Viongozi mliopo; Mabibi na Mabwana; Wananchi wengi wa Afrika Mashariki bado wanakabiliwa na changamoto nyingi. Lakini kama walivyosema walionitangulia kuzungumza, nchi zetu katika Jumuiya zina utajiri wa rasilimali nyingi. Kwa sababu hiyo, nchi zetu hazipaswi kuwa maskini. Binafsi naamini kuwa kama nchi zetu zikishirikiana na kutumia vizuri rasilimali tulizonazo, tutapata maendeleo na kutatua changamoto zinazowakabili wananchi wetu hivi sasa. Hii ndiyo sababu, nimefurahi sana kuona Sudan Kusini, nchi yenye utajiri wa rasilimali lakini iliyokumbwa na vita ya wenyewe kwa wenyewe, imeamua kujiunga na Jumuiya yetu. Nina matumaini makubwa kuwa kwa kujiunga na Jumuiya hii, amani nchini Sudan Kusini itaimarika na kwa pamoja tutashirikiana katika kutatua changamoto nyingine zilizopo kwenye Jumuiya yetu. Jana Viongozi wenzangu walinipa heshima ya kuendelea kuwa Mwenyekiti wa Jumuiya kwa mwaka mmoja ujao. Hivyo, naahidi kuwa katika kipindi hicho, nitafanya kila jitihada ili Jumuiya yetu isonge mbele kimaendeleo. Ndugu wananchi; Mabibi na Mabwana; Sisi viongozi wenu tumejipanga kuwaletea maendeleo. Tumeamua kuwaondolea kero zenu. Lakini ili kuweza kutekeleza azma hiyo, tunahitaji uungwaji mkono na ushirikiano kutoka kwenu. Ninyi mkiamua, sisi viongozi tutaweza. Msipotuunga mkono, itakuwa ni vigumu kwetu kuwaongoza katika kuleta maendeleo. Kwa Watanzania wenzangu mnafahamu kuwa tangu tumeingia madarakani tumeanza kuchukua hatua mbalimbali za kuleta maendeleo kwa nchi yetu, ikiwemo kuwashughulikia watu wachache waliojinufaisha kwa kuwanyonya walio wengi. Tunafanya hivyo kwa maslahi yenu na ustawi wa taifa letu kwa ujumla. Mathalan, baadhi yenu mtakuwa mnakumbuka kuwa hapa Arusha kulikuwa na viwanda vingi. Lakini hivi sasa vyote vimekufa. Ebu tujiulize ni akina nani waliviua viwanda hivyo? Bila shaka, wapo watu walioviua viwanda kwa maslahi yao binafsi. Hii ndio sababu, sisi mliotukabidhi dhamana ya kuongoza Serikali tumeamua kurekebisha kasoro zilizokuwepo kwa kuchukulia hatua watu waliotufilisi na kuiletea hasara kubwa nchi yetu. Lakini wakati tukichukua hatua hizo, wapo baadhi ya watu wameanza kulalamikia hatua hizo. Napenda kuwahakikishia kuwa hatutarudi nyuma. Tutaendelea na hatua tunazozichukua za kurekebisha makosa na mapungufu yaliyopo katika nchi yetu. Wito wangu kwenu wananchi, endeleeni kutuunga mkono na kutuombea. Niwaombe mzidi kudumisha na kuimarisha umoja na mshikamano wetu. Ninaamini kuwa kama sisi Watanzania tukijenga umoja. Nchi nyingine za Jumuiya nazo zikijenga umoja. Kisha sote tukaunganisha nguvu zetu kwa pamoja, tutafika mbali kimaendeleo na kuwa mfano wa kuigwa duniani kote. Waheshimiwa Viongozi; Mabibi na Mabwana; Kabla ya kuhitimisha hotuba yangu, napenda kutumia fursa hii kueleza masuala mengine machache kuhusu mradi huu tunaouzindua leo. Suala la kwanza ni kuhusu fidia kwa watu watakaoathirika na mradi huu. Napenda kuwathibitishia kila mwananchi mwenye kustahili kulipwa fidia atalipwa. Hakuna atakayedhulumiwa au kuonewa. Mtalipwa kwa mujibu wa Sheria ya Ardhi ya Mwaka 1999, Sheria ya Mipango Miji Sura ya 355. Niwaombe tu msibomoe nyumba zenu mpaka pale mtakapolipwa fidia. Aidha, nitumie fursa hii kutoa rai kwa wananchi wote kutovamia maeneo mengine ambayo mradi huu utatekelezwa. Atakayefanya hivyo, hatalipwa chochote. Suala la pili ni wito wangu kwa wafanyakazi wa mradi huu na Wizara ya Ujenzi. Fedha za ujenzi wa mradi huu ni nyingi na zimepatikana kwa njia ya mkopo. Hivyo, natoa rai kwenu kufanya kazi kwa uaminifu mkubwa na kuepukana na vitendo vya wizi wa vifaa vya ujenzi ili barabara hii ikamilike kwa wakati. Aidha, mjiepushe pia na migomo isiyo na tija. Naiomba pia Wizara ya Ujenzi ihakikishe inamsimamia ipasavyo mkandarasi ili mradi huu ukamilike kwa wakati na kwa kiwango kinachotakiwa. Hakuna sababu ya mradi huu kuchelewa wakati fedha zipo. Endapo Mkandarasi atashindwa kutekeleza wajibu wake, msipate kigugumizi kusitisha mkataba na kumpa mkandarasi mwingine. Mkifanya hivyo, mtakuwa mnatekeleza dhana yetu ya Hapa Kazi Tu. Waheshimiwa Marais; Waheshimiwa Viongozi; Wageni Waalikwa; Mabibi na Mabwana; Napenda kuhitimisha hotuba yangu kwa kumshukuru na kumpongeza Katibu Mkuu wa Jumuiya, Dkt. Sezibera pamoja na wataalamu kwa kazi kubwa waliyoifanya ya kusimamia na kuupitisha mradi huu hadi kufikia hatua hii. Aidha, nawashukuru wananchi wa Arumeru kwa kuukubali mradi huu, ambao utakapokamilika utachochea maendeleo ya kiuchumi kwa wananchi kwenye Jumuiya yetu. Mwisho lakini sio kwa umuhimu nawashukuru tena viongozi wenzangu kwa kunipokea mimi ndani ya Jumuiya lakini pia kwa kuniamini na kunipa Uenyekiti licha ya ugeni wangu. Nina imani watanipa ushirikiano wa kutosha katika kutekeleza jukumu hili kubwa la kuleta maendeleo kwenye Jumuiya yetu. Baada ya kusema hayo, mimi pamoja na Viongozi waliopo hapa, tupo tayari kutekeleza jukumu lililotuleta mahali hapa. Mungu Ibariki Arumeru! Mungu Ibariki Arusha! Mungu Ibariki Jumuiya yetu! Ahsanteni kwa kunisikiliza. 