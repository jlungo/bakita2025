RASIMU YA HOTUBA YA BW. GODFREY NYAISA, AFISA MTENDAJI MKUU WA WAKALA WA USAJILI WA BIASHARA NA LESENI (BRELA) KATIKA MAADHIMISHO YA SIKU YA MILIKI UBUNIFU DUNIANI, YANAYOFANYIKA KWENYE UKUMBI WA MIKUTANO WA HOTELI YA JOHARI ROTANA, DAR ES SALAAM, 09, MEI, 2024.    Mhe. Hamis Mwinjuma (Mb.), Naibu Waziri wa Utamaduni, Sanaa na Michezo,  Dkt. Vedastus Timothy, National Program Expert - UNIDO, Mwakilishi wa Mratibu Mkazi wa Umoja wa Mataifa Tanzania,  Prof. Neema Mori, Mwenyekiti wa Bodi ya Ushauri ya BRELA,   Ndg. Victor Tesha, Mwenyekiti wa Bodi ya Ushauri ya Ofisi ya Hakimiliki Tanzania (COSOTA),  Prof. William Mwegoha, Makamu Mkuu wa Chuo Kikuu Mzumbe,  Wajumbe wa Bodi ya Ushauri ya BRELA mliopo hapa,  Bi. Doreen Anthony Sinare, Afisa Mtendaji Mkuu na Msimamizi, Ofisi ya Hakimiliki Tanzania (COSOTA),  Bw. Khamis Juma Khamis, Afisa Mtendaji Mkuu wa Wakala wa Usajili wa Biashara na Mali, Zanzibar (BPRA),   Bi. Mtumwa Ameir, Afisa Mtendaji Mkuu na Msimamizi Ofisi ya Hakimiliki, Zanzibar (COSOZA),   Bw. Twalib Njohole, Msajili wa Hakimiliki za Wagunduzi wa Aina Mpya za Mbegu za Mimea,  Watendaji Wakuu wa Taasisi za Umma na Binafsi mliopo hapa,  Wanazuoni kutoka Vyuo Vikuu,  Ndugu Wabunifu, Wafanyabiashara, wajasiriamali na washiriki wote,  Watumishi wenzangu wa BRELA na Watumishi wa COSOTA,  Ndugu Wana Habari,  Mabibi na Mabwana.  Nawasalimu wote kwa jina la Jamhuri ya Muungano wa Tanzania, “Kazi iendelee”.    Mheshimiwa mgeni rasmi,  Awali ya yote nimshukuru Mwenyezi Mungu Mwingi wa Rehema na Upendo kwa kutupa uhai sote na kutukutanisha asubuhi ya leo kwenye siku hii muhimu sana kwetu kama familia ya Miliki Ubunifu. Mheshimiwa Waziri pia nikushukuru wewe binafsi, pamoja na kuwa na majukumu mengi ya Kitaifa, na vikao vya Bunge la Bajeti vinavyoendelea Jijini Dodoma, umekubali kuja kuwa Mgeni Rasmi kwenye Maadhimisho haya. Ahsante sana.    Kwa kuwa, Maadhimisho haya ya Siku ya Miliki Ubunifu yanaadhimishwa duniani kote, napenda kukufahamisha kuwa tunao uwakilishi wa Ofisi za Miliki Ubunifu Zanzibar ambao ni kutoka Wakala wa Usajili wa Biashara na Mali Zanzibar (BPRA), pamoja na Ofisi ya Hakimiliki Zanzibar (COSOZA) ukiwa na dhamira ya kutambua, kuendeleza na kuudumisha Muungano wetu wa kihistoria ambao kwa namna ya kipekee kabisa umetimiza miaka 60 tarehe 26 Aprili (wiki mbili zilizopita). Nichukue fursa hii kuwakaribisha wawakilishi hao.  Karibuni sana wenzetu kutoka Ofisi za Miliki Ubunifu Zanzibar.    Naomba pia, kukujulisha ushiriki wa baadhi ya wadau ambao wametoka sehemu mbalimbali nchini, nichukue fursa hii kuwakaribisha sana Dar es Salaam kwenye Mji wa Kibiashara, na poleni kwa safari ndefu na hasa ukizingatia kipindi hiki ni cha neema ya mvua katika mikoa yote nchini.     Ndugu mgeni rasmi,  Maadhimisho ya Siku ya Miliki Ubunifu Duniani hufanyika duniani kote kwa kuratibiwa na Shirika la Miliki Ubunifu Duniani (World Intellectual Property Organization - WIPO). Maadhimisho haya hufanyika kila tarehe 26 ya mwezi Aprili, ambayo kwa Tanzania ni Siku tunayoadhimisha Muungano wa Tanganyika na Zanzibar. Ili kutokuingiliana na Maadhimisho ya Siku ya Kumbukumbu ya Muungano wa Tanganyika na Zanzibar, maadhimisho hayo huadhimishwa kwa tarehe tofauti na ya Maadhimisho ya Kumbukumbu ya Muungano.  Hapa nchini Maadhimisho ya Siku ya Miliki Ubunifu Duniani huratibiwa na Wakala wa Usajili wa Biashara na Leseni (BRELA), Ofisi ya Hakimiliki Tanzania (COSOTA), na wadau wengine wa Miliki Ubunifu Nchini. Kwa mwaka huu ilionekana ni vema Maadhimisho hayo yafanyike leo tarehe 9 Mei, 2024. Utakumbuka Maadhimisho ya   Siku ya Miliki Ubunifu mwaka jana 2023 yalifanyika tarehe 28 Aprili.    Ndugu mgeni rasmi,  Kama mnavyoelewa, maendeleo yoyote ya kijamii na kiuchumi duniani yanapatikana kupitia ubunifu na tafiti mbalimbali ambazo zinalenga kutatua changamoto zinazozunguka jamii katika maisha. Utatuzi wa changamoto hizo hufanyika kwa kubuni teknolojia zinazorahisisha utaratibu wa Maisha kupitia utengenezaji wa zana mbalimbali au mifumo ya namna ya kutengeneza vitu vinavyotumika katika maisha ya kila siku ya mwanadamu.    Kwa kuwa, Tanzania siyo kisiwa, na kutokana na uhitaji wa kushirikiana na nchi nyingine duniani, na kutokana na umuhimu wa ubunifu katika maendeleo endelevu ya nchi yetu, hatuna budi kuungana na nchi nyingine duniani kuadhimisha Siku hii muhimu ya Miliki Ubunifu duniani. Kauli mbiu ya Siku ya Miliki Ubunifu kwa Mwaka huu ni "Intellectual Property & Sustainable Development Goals: Building a Common Future with Innovation and Creativity" (Miliki Ubunifu na Malengo ya Maendeleo Endelevu: Kujenga mustakabali wa pamoja katika Ubunifu”). Kauli mbiu hii inaangalia umuhimu wa Miliki Ubunifu katika kufikia malengo ya maendeleo endelevu ili kuwa na mustakabali wa pamoja katika kutumia ubunifu duniani. Kwa maana nyingine Tanzania na nchi nyingine duniani ziweze kuzingatia mchango wa ubunifu katika kufikia maendeleo endelevu kwani pasipo ubunifu sio rahisi kufikia malengo hayo.    Mheshimiwa Mgeni Rasmi, ulipokuwa ukiingia katika Ukumbi huu umeshuhudia matumizi mbalimbali ya nyenzo za Miliki Ubunifu kwenye bidhaa na huduma ambazo zimeoneshwa na baadhi wa Wabunifu ikiwa ni pamoja na Alama za Biashara na Huduma, Hataza, Maumbo Bunifu na kazi uandishi na sanaa yaani Hakimiliki. Hiki ni kiashiria tosha kuwa matumizi ya Miliki Ubunifu yanakua kwa kasi hapa nchini, ingawa bado uwekezaji unahitajika zaidi katika tafiti, kukuza ubunifu, kuhakikisha bunifu zinalindwa na zinatumika kuleta maendeleo ya kiuchumi na kijamii kwa wabunifu na Taifa kwa ujumla.    Mheshimiwa mgeni rasmi,  Miliki Ubunifu ni suala mtambuka linalogusa sekta nyingi, hivyo katika Maadhimisho haya washiriki ni pamoja na Taasisi za Serikali na Binafsi zinasosimamia Miliki ubunifu, wafanyabiashara, wajasiriamali, washiriki kutoka baadhi ya Vyuo Vikuu, Mawakili na Mawakala wa Miliki Ubunifu (IP Agents), pamoja na wadau wengine.    Kwa mujibu wa ratiba yetu, maadhimisho haya yatajumuisha matukio mbalimbali ikiwemo, majadiliano ya mada zitakazowasilishwa kulingana na kauli mbiu ya mwaka huu pamoja na masimulizi na shuhuda za kazi za ubunifu.  Haya yatatanguliwa na ugawaji wa Hundi za mfano kwa wanufaika wa ufadhili wa BRELA wanaosomea Shahada ya Uzamili katika Miliki Ubunifu, inayotolewa na Chuo Kikuu cha Dar es Salaam kwa kushirikiana na Shirika la Miliki Ubunifu Kanda ya Afrika (ARIPO) na BRELA.  Vilevile, tutashuhudia utiaji saini wa Hati za Makubaliano baina ya BRELA na Chuo Kikuu cha Mzumbe, Tume ya Taifa ya Sayansi na Teknolojia (COSTECH), Mamlaka ya Afya ya Mimea na Viuatilifu (TPHPA), na Taasisi ya Uhasibu Tanzania (TIA). Nipende kuwakaribisha washiriki wote katika majadiliano ya Mada zitakazowasilishwa ili tuweze kujadili fursa, mafanikio na changamoto zinazoikabili sekta ya Miliki Ubunifu Kitaifa, Kikanda na Kimataifa na kupendekeza njia za kutatua changamoto zitakazobainishwa.   Nitumie fursa hii, kuwashukuru wachangia mada tuliowaomba na mkakubali kushiriki nasi. Kamati ya maandalizi ilizingatia uwezo na uzoefu wenu katika maeneo ya mada husika zitakazojadiliwa leo. Ni matumaini yangu kwamba  washiriki watajifunza mengi kutoka kwenu, Aidha, tunategemea kuona na kushuhudia mambo makubwa yanayofanywa na wabunifu hapa nchini kupitia video fupi na masimulizi yatakayotolewa na baadhi ya wabunifu waliofika katika Maadhimisho haya.  Hawa ni baadhi tu ya wabunifu wengi wanaofanya kazi kubwa ya kutengeneza bunifu zinazolenga kutatua changamoto mbalimbali zinazokabili jamii zetu.     Mheshimiwa mgeni rasmi,  BRELA inaendelea kushirikiana na Taasisi nyingine za Serikali ili kuhakikisha huduma inayotolewa ni bora, kwa kuhakikisha tunaondoa migogoro inayoweza kuletwa na maamuzi ya Taasisi zetu hivyo kuleta taswira mbaya ya Serikali kwa Wananchi. Mara nyingine yanapotokea maamuzi kinzani kutoka kwenye Taasisi za Serikali tunakuwa tumetengeneza mgogoro ambao mwisho wa siku wanaoumia ni wafanyabiashara. Ili kuondokana na changamoto hii, tarehe 13 -15 Septemba, 2023, BRELA ilifanya kikao na Taasisi za udhibiti mkoani Morogoro.     Hizi ni Taasisi ambazo kwa njia moja au nyingine zina mwingiliano wa kimajukumu na kiutendaji na BRELA. Kimsngi, tulikubaliana kuwa na mikakati na Mikataba ya Mashirikiano (MoU) ili kuondoa changamoto hii. Mfano mdogo tu, Mheshimiwa Mgeni Rasmi, kabla ya BRELA kuanza vikao vya ushirikiano na Mamlaka ya Afya ya Mimea na Viuatilifu (TPHPA) Septemba, 2022, kulikuwa na zaidi ya migogoro arobaini (40) ya umiliki wa Alama za Biashara dhidi ya usajili wa Viuatilifu (Dossier). Baada ya kuanzisha mashirikiano hayo, kwa sasa hakuna mgogoro hata mmoja. Taasisi hizi mbili ziliweka utaratibu ambao mtu anapoomba kusajili Viuatilifu TPHPA, moja ya kigezo ni uwasilishaji wa taarifa za usajili wa Alama ya Biashara au Huduma kutoka BRELA hivyo kuepusha watu tofauti kutumia Alama moja ya Viuatilifu.    kuwezesha usimamizi na utekezaji mzuri wa mashirikiano baina ya BRELA na Taasisi mbalimbali zikiwemo, Taasisi za Udhibiti, Vyuo vya Elimu na Ufundi na Taasisi za utafiti; BRELA na baadhi ya Taasisi hizi zimeamua kurasimisha mashirikiano haya kupitia utiaji saini wa Hati za Makubaliano (Memorandum of Understanding - MoU) pamoja na mpango wa utekezaji wa MoU hizo. Mpaka sasa BRELA imesaini MoU za mashirikiano na kubadilishana  taarifa na Tume ya Ushindani (FCC), na Taasisi ya kuzuia na Kupambana na Rushwa (Takukuru).     Kwa idhini yako Mheshimiwa Mgeni rasmi, naomba ikupendeze uwe shuhuda wa utiaji saini wa Mkitaba ya Mashirikiano na ubadilishaji taarifa baina ya BRELA na Chuo Kikuu Mzumbe (MU), Taasisi ya Uhasibu Tanzania (TIA), Tume ya Sayansi na Teknolojia (COSTECH) na Mamlaka ya Afya ya Mimea na Viuatilifu (TPHPA). Majadiliano ya kuwa na mashirikiano na Mamlaka ya Dawa na Vifaa Tiba (TMDA) bado yanaendelea.  Siku zijazo tunategemea kuwa na Makubaliano ya Mashirikiano na Chuo Kikuu Huria (Open University of Tanzania – OUT) na Taasisi ya Teknolojia Dar es Salaam (Dar es Salaam Institute of Technology - DIT).    Mheshimiwa mgeni rasmi,  Uelewa wa masuala ya Miliki Ubunifu hapa nchini bado uko chini, hivyo tunaendelea na programu za kutoa elimu na kukuza ushirikiano na wadau mbalimbali ikiwemo Vyuo Vikuu, Vyuo vya Ufundi, wazalishaji na wafanyabiashara. Kwa mwaka wa fedha 2023/2024 tumeweza kuvifikia na kutoa elimu kwenye vyuo na Taasisi mbalimbali nchini ikiwemo, Taasisi ya Uhasibu, Chuo Kikuu Mzumbe, Chuo Kikuu cha Waisilamu Morogoro, Chuo Kikuu cha Kilimo Sokoine (SUA), Vyuo vya Ufundi, VETA na SIDO. Programu hii pia inafanyika kwa wafanyabiashara na wajasiriamali kote nchini ambapo kwa mwaka huu wa fedha tumeweza kutoa elimu kwenye mikoa ya Dar es Salaam, Morogoro, Arusha, Mwanza, Geita, Njombe, Mbeya, Shinyanga, Songwe, na Ruvuma. Programu hii, ni endelevu na inakusudiwa kuhakikisha kwamba elimu ya masuala ya Miliki Ubunifu  inashuka kwenye ngazi za chini na kuwafikia wananchi wa kawaida.     Aidha, BRELA inaendelea kuwajengea watumishi uwezo na ujuzi kwenye eneo la Miliki Ubunifu kwa kuhakikisha wanapata mafunzo ndani na nje ya, hasa kwenye eneo la uchakataji na uandaaji wa nyaraka za Hataza (Drafting of Patent Documents).    Katika kukuza na kuendeleza elimu ya Miliki Ubunifu, BRELA inaendelea kutoa ufadhili kwa wadahiliwa wa masomo ya Shahada ya Uzamili ya Miliki Ubunifu (Masters in Intellectual Property) inayotolewa na Chuo Kikuu cha Dar es Salaam kwa kushirikiana na Shirika la Miliki Ubunifu Kanda ya Afrika, BRELA na Shirika la Miliki Ubunifu Duniani (WIPO). Ufadhili huu ni endelevu ambao unalenga kuongeza idadi wa wataalamu na wabobezi kwenye eneo la Miliki Ubunifu. Nitumie fursa hii kuwaasa Watanzania kutumia fursa hii ambayo mchakato wake unaanza mara baada ya Chuo Kikuu cha Dar es Salaam kufungua dirisha la udahili. Mpaka sasa wanafunzi 13 wamenufaika na ufadhili huu.  Kupitia maadhimisho haya tunaomba ukabidhi hundi za mfano kwa wanufaika wane (4) wa ufadhili wa BRELA katika Shahada hiyo ya MIP kwa mwaka 2024/2025.    Mheshimiwa mgeni rasmi,  Napenda kukufahamisha kuwa BRELA tupo kwenye hatua za mwisho za kuanzisha “IP Clubs” mashuleni na vyuoni, lengo likiwa ni kushirikiana na Walimu na wahadhiri katika kutoa elimu ya Miliki Ubunifu kwa wanafunzi.  Club hizi zitawawezesha wanafunzi kutambua umuhimu wa ubunifu na Miliki Ubunifu katika umri mdogo ili kujenga utamaduni wa ubunifu na kuwawezesha kufanya bunifu ndogondogo ambazo zitapata ulinzi. hImani yetu ni kwamba hatua hii itawavutia kuwa wabunifu na wavumbuzi.  Nchi nyingi zilizoendelea zimekuwa na “IP Clubs” za aina hii ambazo zimekuwa chachu ya kuibua wabunifu na kuendeleza bunifu kuanzia ngazi za chini.     Mheshimiwa mgeni rasmi,  Kwa kumalizia naomba kwa mara nyingine tena nitoe shukrani zangu za dhati kwako, na kwa Wizara kwa kutupatia maelekezo na miongozo ya mara kwa mara ambayo imesaidia sana kwenye utoaji wa huduma na uboreshaji wa mazingira ya kazi. Pia, nawashukuru sana washiriki wote kwa kushiriki nasi siku ya leo, hii ina dhihirisha namna mnavyoithamini Miliki Ubunifu na utayari wenu wa kuiendeleza na kuikuza Miliki Ubunifu hapa nchini.  Kama sehemu ya maandalizi kuelekea maadhimisho ya Siku ya Miliki Ubunifu Duniani kuanzia mwaka ujao 2025, BRELA itaratibu Jukwaa la majadiliano na wadau katika wiki ya maadhimisho kwa ajili ya kupata mawazo na kujadili changamoto mbalimbali zinazowapata wadau wa Miliki Ubunifu kwa lengo la kufanya maboresho katika eneo hili ili kuimarisha  mifumo ya Usimamizi na uratibu wa masuala ya Miliki Ubunifu nchini.    Mwisho, kabisa niwaombe wadau wote kushiriki kikamilifu katika majadiliano yatakayofanyika ili kwa pamoja tuukuze mchango wa Miliki Ubunifu katika ukuaji wa teknolojia na uchumi na hatimaye kufikia maendeleo endelevu.     Nawashukuru sana kwa kunisikiliza.    GODFREY NYAISA, AFISA MTENDAJI MKUU, WAKALA WA USAJILI WA BIASHARA NA LESENI    09 MEI 2024