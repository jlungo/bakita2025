  JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  KATIKA  UZINDUZI  WA  JENGO  LA  MAMA  NA  MTOTO,  HOSPITALI  YA  RUFAA  YA  MKOA  SEKOU  TOURE  –  MWANZA  SEPTEMBA  2022  
  
  
  Mheshimiwa  Dkt.  Godwin  Molley  (Mb.),  Naibu  Waziri  wa  Afya;  Waheshimiwa  Mawaziri  na  Naibu  Mawaziri  wote  mliopo  hapa;  Mheshimiwa  Adam  Kighoma  Malima,  Mkuu  wa  Mkoa  wa  Mwanza;  Dkt.  Thomas  Rutachonzibwa,  Mganga  Mkuu  wa  Mkoa;  Waheshimiwa  Wabunge  wa  Mkoa  wa  Mwanza;  Dkt.  Bahati  Peter  Msaki,  Mganga  Mfawidhi  wa  Hospitali  ya  Rufaa  ya  Mkoa  Sekou  Toure;  Waheshimiwa  Wakuu  wa  Wilaya  na  Viongozi  wote  wa  Chama  na  Serikali  mlipo;  Watumishi  wote  wa  Hospitali  ya  Rufaa  ya  Mkoa  Sekou  Toure;  Viongozi  wetu  wa  Dini;  Ndugu  Wananchi;  Ndugu  waandishi  wa  Habari;  Wageni  waalikwa,  Mabibi  na  Mabwana  Jamhuri  ya  Muungano  wa  Tanzania  …  Awali  ya  yote  naungana  na  walionitangulia  kumshukuru  Mwenyezi  Mungu  kwa  kutujalia  afya  njema  na  kutuwezesha  kukutana  siku  ya  leo.  Nitumie  nafasi  hii  pia  kuwashukuru  sana  wana  Mwanza  kwa  mapokezi  mazuri  sana,  kwa  kweli  nimefarijika  sana.  Asanteni!  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania,  amenipa  heshima  kubwa  kumwakilisha  katika  uzinduzi  wa  Jengo  hili  la  Mama  na  Mtoto  la  Hospitali  yetu  hii  ya  Rufaa  ya  Mkoa  wa  Mwanza  na  amenituma  niwasalimu  na  kuwahakikishia  kuwa  Serikali  yake  inaendelea  kuzifanyia  kazi  changamoto  zote  zinazowakabili  wakazi  wa  Mkoa  wa  huu  wa  Mwanza.  Waheshimiwa  Viongozi,  Ndugu  Wananchi,  Mabibi  na  Mabwana;  Uamuzi  wa  kujenga  Jengo  la  Mama  na  Mtoto  katika  hospitali  ya  Sekou  Toure,  ulitokana  na  ukweli  kwamba  mahitaji  ya  huduma  hizo  katika  Jiji  la  Mwanza  ni  makubwa.  Hali  kadhalika,  mahitaji  hayo  ni  makubwa  katika  Mikoa  mingine  hapa  nchini.  Serikali  inaendelea  kutenga  fedha  za  kujenga  na  kuboresha  miundombinu  ya  afya  kote  nchini  ikiwa  ni  pamoja  na  kusogeza  huduma  hizo  karibu  na  wananchi  katika  maeneo  ya  vijijini.  Napenda  kuwapongeza  Wizara  ya  Afya  na  uongozi  wa  Mkoa  wa  Mwanza  kwa  kusimamia  ujenzi  wa  Jengo  la  Mama  na  Mtoto  katika  Hospitali  hii  na  kuhakikisha  linakamilika  kwa  wakati  na  kuanza  kutumika.  Kwetu  sisi,  ni  jambo  la  faraja  kuona  tumepunguza  sehemu  ya  changamoto  iliyokuwa  inawakabili  wakaazi  wa  Jiji  la  Mwanza.  Aidha,  napenda  kuwapongeza  madaktari  na  wahudumu  wa  afya  kote  nchini  kwa  kazi  kubwa  wanayofanya  kuwahudumia  wagonjwa.  Mnafanya  kazi  nzuri  licha  ya  changamoto  zilizopo  kwenye  maeneo  yenu  ya  kazi.  Nawaomba  muendelea  kujituma  na  kufanya  kazi  kwa  upendo  kuwahudumia  wananchi.  Aidha,  mjiepushe  na  vitendo  vinavyoharibu  sifa  njema  ya  tasnia  ya  utabibu  ikiwa  ni  pamoja  na  kutozingatia  maadili  ya  kazi.  Serikali  itaendelea  kuboresha  mazingira  yenu  ya  kazi  lakini  pia  tutaendelea  kuchukua  hatua  za  kisheria  dhidi  ya  yeyote  atakayebainika  kujihusisha  na  vitendo  viovu  vinavyoendena  kinyume  na  maadili  yenu  ya  kazi.  Waheshimiwa  Viongozi,  Ndugu  Wananchi,  Mabibi  na  Mabwana;  Sote  tutakubaliana  kuwa  ili  mtoto  apatikane,  ni  lazima  kuwepo  ushirikiano  wa  Baba  na  mama.  Huduma  za  afya  kwa  mama  na  mtoto  ni  muhimu  kwa  sababu  uzazi  ni  mwanzo  wa  uhai  wa  mwanadamu  duniani.  Ni  muhimu  kufamu  kuwa,  huduma  hizi  ni  muhimu  katika  vipindi  vyote  vya  mama  mjamzito  ikiwemo  kabla  mama  hajapata  ujauzito,  wakati  wa  ujauzito,  wakati  wa  kujifungua  na  maendeleo  ya  afya  ya  mama  na  mtoto  baada  ya  kujifungua.  Kwa  ajili  hiyo,  ili  afya  ya  mama  na  mtoto  iimarike,  ni  lazima  baba  ashiriki  katika  upangaji  wa  mimba,  ueleaji  wa  mimba,  kujifungua  na  malezi  ya  mama  na  mtoto  baada  ya  kujifungua.  Hivyo  basi,  pamoja  na  kuwa  Jengo  hili  ni  maalum  kwa  mama  na  mtoto,  elimu  ya  afya  ya  uzazi  ni  lazima  itolewe  kwa  wazazi  wote  wawili  ikiwa  tunataka  kufanikiwa  kutoa  huduma  bora  za  afya  kwa  mama  na  mtoto.  Naomba  nitoe  rai  kwa  viongozi  wote  wa  Serikali,  dini  mbalimbali  na  kwenu  madaktari  na  wahudumu  wa  afya,  kuhimiza  akina  baba  kuhudhuria  kliniki  kila  inapobidi  kufanya  hivyo  ili  kunusuru  uhai  wa  mama  na  mtoto  aliyeko  tumboni  wakati  wa  kipindi  chote  cha  kulea  mimba  hadi  mtoto  anapozaliwa.  Aidha,  nitumie  fursa  hii  kuwaomba  wazazi  kuzingatia  maelekezo  ya  kitaalam  yanayotolewa  na  madaktari  na  wahudumu  wa  afya  ili  kuepuka  athari  zinazoweza  kutokana  na  uzazi  ikiwemo  vifo  vya  akinamama  na  watoto.  Waheshimiwa  Viongozi,  Ndugu  Wananchi,  Mabibi  na  Mabwana;  Kama  nilivyotangulia  kusema,  huduma  za  afya  ya  mama  na  mtoto  zinahusisha  huduma  za  malezi  ya  mimba  na  malezi  ya  mtoto  baada  ya  kujifungua.  Kwa  mujibu  wa  tafiti  za  kiafya,  lishe  bora  katika  kipindi  cha  siku  elfu  moja  (1,000)  za  kwanza  tangu  mimba  kutungwa  ni  muhimu  sana  kwa  ukuaji  wa  ubongo  na  akili  ya  mtoto.  Aidha,  lishe  bora  kwa  mama  ni  muhimu  pia  ili  aweze  kuwa  na  afya  njema  na  kulea  mimba  na  kuzalisha  maziwa  ya  kutosha  ya  mtoto  baada  ya  kujifungua.  Natambua  kuwa  madaktari  na  wahudumu  wa  afya  mmekuwa  mkitoa  elimu  ya  lishe  kwa  mama  na  mtoto  kabla  na  baada  ya  kujifungua.  Napenda,  nitumie  hadhara  hii  pia  kuziomba  taasisi  mbalimbali  na  wadau  wa  lishe  hapa  nchini,  kuunga  mkono  juhudi  hizi  za  kutoa  elimu  ya  lishe  ili  akina  mama  wawe  na  mimba  salama  na  kuzaa  watoto  wenye  afya  njema.  Hali  kadhalika,  niwaombe  pia  ndugu  wananchi  kuachana  na  imani  potofu  kuhusu  matumizi  ya  baadhi  ya  vyakula  na  kuhakikisha  mama  na  mtoto  wanapata  lishe  bora  kwa  manufaa  yetu  binafsi  na  Taifa  letu  kwa  ujumla.  Mtoto  akipata  lishe  bora  anaepukana  na  magojwa  ya  mara  kwa  mara  na  hivyo  kuepusha  gharama  ambazo  zingetokana  na  matibabu.  Vilevile,  hatuna  budi  kuchukua  hatua  sasa,  ili  baada  ya  miaka  kadhaa  tuwe  na  Taifa  lenye  nguvukazi  ya  watu  wenye  uwezo  mkubwa  wa  kufikiri  na  tija  katika  kazi  za  aina  zote.  Waheshimiwa  Viongozi,  Ndugu  Wananchi,  Mabibi  na  Mabwana;  Upatikanaji  wa  huduma  za  afya  hususan  huduma  bora  za  afya  kwa  mama  na  mtoto  bado  imeendelea  kuwa  ni  changamoto  licha  ya  jitihada  za  Serikali  kuhakikisha  huduma  hizo  zinapatikana  kwa  watanzania  wote.  Mahitaji  ya  huduma  bora  za  afya  kwa  mama  na  mtoto  hapa  nchini  bado  ni  makubwa  ukilinganisha  na  miundombinu  ya  afya  iliyopo  na  rasilimali  zilizopo  kujenga  miundombinu  zaidi.  Mojawapo  ya  changamoto  za  sekta  ya  afya  ni  gharama  kubwa  za  matibabu.  Aidha,  hivi  sasa  Serikali  inaandaa  utaratibu  mzuri  ambao  utakapokamilika  utawezesha  kila  mwananchi  kuwa  na  bima  ya  afya.  Muswada  wa  Sheria  ya  Bima  ya  Afya  kwa  wote  utawasilishwa  katika  kikao  cha  Bunge  kinachoanza  leo.  Serikali  tunaendelea  kuhimiza  matumizi  ya  bima  katika  huduma  za  afya  ili  kuwapunguzia  watanzania  mzigo  wa  gharama  za  matibabu.  Hivyo,  naitaka  Wizara  ya  Afya  iendelee  kufanyia  kazi  changamoto  mbalimbali  zinazoikabili  NHIF  na  kuhakikisha  wanufaika  wa  bima  hiyo  wanapata  huduma  za  afya  bila  kikwazo  chochote.  Waheshimiwa  Viongozi,  Ndugu  Wananchi,  Mabibi  na  Mabwana;  Nafahamu  changamoto  nyingine  inayoikabili  sekta  ya  afya  ni  uhaba  wa  miundombinu  na  uchakavu  wa  baadhi  ya  miundombinu  ya  huduma  za  afya.  Baadhi  ya  majengo  ya  hospitali  zetu  kongwe  yanahitaji  ukarabati  ili  yaendelee  kutoa  huduma  bora  za  afya.  Aidha,  baadhi  ya  maeneo  ya  nchi  yetu  bado  hayana  miundombinu  ya  huduma  za  afya  ya  kutosha.  Sote  tutakubaliana  kuwa  kila  mtanzania  hata  aliye  kijijini  ana  haki  ya  kupata  huduma  bora  za  afya  tena  karibu  na  mahali  anapoishi.  Ujenzi  wa  jengo  hili  la  Mama  na  Mtoto  hapa  Sekou  Toure  utaigharimu  Serikali  takriban  Shilingi  Bilioni  13  hadi  kukamilika  kwake.  Mahitaji  ya  Hospitali  kama  hii  ni  makubwa  kwa  kila  mkoa  hapa  nchini.  Hivyo,  naomba  kutumia  fursa  hii,  kuitaka  Menejimenti  ya  Hospitali  hii,  Wizara  ya  Afya  na  wananchi  kwa  ujumla  kutunza  miundombinu  ya  jengo  hili  ili  yaweze  kudumu  na  kuwahudumia  wananchi  kwa  miaka  mingi.  Sambamba  na  hili,  nawashukuru  pia  uongozi  wa  Hospitali  yetu  hii  ya  Rufaa  kwa  kuamua  kuendelea  kuboresha  miundombinu  ya  hospitali  na  kujenga  majengo  mapya  mengine  ambayo  yatakidhi  uhitaji  wa  wananchi  katika  kutoa  huduma  bora  za  afya.  Aidha,  naiagiza  Wizara  ya  Afya  iendelee  kufanya  ukarabati  na  matengenezo  ya  majengo  ya  hospitali  yaliyochakaa  kote  nchini  na  kuzitunza  vizuri  hospitali  zetu  ili  ziendelee  kuwahudumia  watanzania.  Hali  kadhalika,  nimepokea  ombi  lenu  la  ujenzi  wa  jengo  la  dharura  na  ajali  pamoja  na  ICU,  namwagiza  Waziri  wa  Afya  alifanyie  kazi  ombi  hilo  ili  wagonjwa  na  wananchi  wa  Mkoa  wa  Mwanza  wapate  huduma  iliyo  bora  zaidi.  Waheshimiwa  Viongozi,  Ndugu  Wananchi,  Mabibi  na  Mabwana;  Kabla  sijamaliza  hotuba  yangu,  kupitia  hadhara  naomba  kusisitiza  kuhusu  suala  la  uhifadhi  wa  mazingira.  Nawapongeza  wananchi  wa  Mwanza  kwa  kuwa  na  mwamko  wa  uhifadhi  wa  mazingira,  kwa  kupanda  miti  na  kufanya  usafi  katika  maeneo  yetu.  Ni  vyema  katika  ujenzi  wa  miundombinu  mbalimbali,  ikiwemo  majengo  ya  hospitali  kam  hii,  uzingatie  uboreshaji  wa  mazingira  kwa  kuhakikisha  uwepo  wa  miti  kama  ya  vivuli  na  matunda  pamoja  na  kuzingatia  usafi  wa  mazingira.  Viongozi  inapaswa  tutoe  elimu  kwa  jamii  katika  kuhakikisha  maeneo  ya  hospitali  yanakuwa  safi  ikiwa  ni  pamoja  na  ukusanyaji  wa  taka,  kwa  kuhakikisha  tunakuwa  na  vifaa  na  teknolojia  zinazofaa  katika  kukusanya  taka  na  tuboreshe  udhibiti  wa  taka  ili  kuzuia  uchafuzi  wa  mazingira.  Hivi  sasa  dunia  inakabiliwa  na  changamoto  ya  mabadiliko  ya  tabianchi,  yanayosababishwa  na  tabiawatu  ambayo  athari  zake  zipo  katika  sekta  mbalimbali.  Hivyo,  naomba  nitumie  fursa  hii  kutoa  rai  kwa  wana  Mwanza  na  wananchi  wote  kwa  ujumla  kuacha  kukata  miti  ovyo,  kuacha  kuharibu  vyanzo  vya  maji  na  maeneo  oevu  kupitia  shughuli  za  kilimo  na  ufugaji  usiozingatia  sheria  na  kanuni  za  uhifadhi  wa  mazingira.  Natoa  wito  muendelee  kushiriki  kikamilifu  katika  harakati  za  uhifadhi  wa  mazingira,  pamoja  na  suala  zima  la  usafi.  Tupige  vita  vitendo  vya  uchafuzi  wa  mazingira  katika  maeneo  yetu  pamoja  na  haya  ya  hospitali.  Tuyatunze  mazingira  yetu  ili  yatutunze!  Waheshimiwa  Viongozi,  Ndugu  Wananchi,  Mabibi  na  Mabwana;  Naomba  nimalize  hotuba  yangu  kwa  kuipongeza  sekta  binafsi  hususan  katika  huduma  za  afya  kwa  kuendelea  kuunga  mkono  jitihada  za  Serikali  kusogeza  huduma  za  afya  karibu  na  wananchi.  Hospitali  na  vituo  vya  afya  vya  mashirika  ya  dini  na  watu  binafsi  vimekuwa  na  mchango  mkubwa  katika  kuboresha  upatikanaji  wa  huduma  za  afya  nchini.  Naomba  niwahakikishie  kuwa,  Serikali  ya  Awamu  ya  Sita  inaendelea  kuweka  mazingira  rafiki  ya  uwekezaji  katika  sekta  ya  afya  na  kuwakaribisha  wawekezaji  kuwekeza  hapa  nchini.  Tukiunganisha  nguvu  kwa  pamoja,  naamini  tutafanikiwa!  Baada  ya  kusema  haya,  napenda  kutamka  kuwa  Jengo  la  Huduma  za  Mama  na  Mtoto  katika  Hospitali  ya  Rufaa  ya  Mkoa,  Sekou  Toure  -  Mwanza  limezinduliwa  rasmi.  Mungu  Ibariki  Afrika  Mungu  Ibariki  Tanzania  Asanteni  sana  kwa  kunisikiliza