 OFISI YA WAZIRI MKUU TAARIFA ZA MWEZI WA SABA NA MWEZI WA NANE MWAKA 2025 Helen Keller International Kushirikiana na Ofisi ya Waziri Mkuu kuimarisha uratibu wa lishe nchini Kaimu Katibu Mkuu wa Ofisi ya Waziri Mkuu (Sera, Bunge na Uratibu), Bi. Stella Mwaisaga, amekutana na kufanya mazungumzo na Mwenyekiti wa Bodi ya Shirika la Kimataifa la Helen Keller International, Bw. William “Bill” Toppeta. Mazungumzo hayo yalilenga kuimarisha ushirikiano baina ya Serikali ya Tanzania na shirika hilo katika utekelezaji wa masuala ya lishe, ambapo Bw. Toppeta aliipongeza Serikali kwa juhudi kubwa katika kusimamia na kuratibu lishe, huku akisisitiza dhamira ya Helen Keller International kuendelea kushirikiana na Serikali katika kuhakikisha jamii inapata huduma bora za lishe. “Tunaishukuru Serikali ya Tanzania kwa usimamizi wake imara katika masuala ya lishe. Tutaendelea kuwa wadau wa karibu katika kusaidia juhudi hizi muhimu kwa afya ya wananchi,” alisema Bw. Toppeta. Ujumbe huo wa Helen Keller International upo nchini kwa ziara ya kukagua na kutathmini utekelezaji wa miradi ya shirika hilo, hususan katika sekta ya lishe, ambapo Ofisi ya Waziri Mkuu ni mratibu mkuu wa kitaifa wa masuala hayo. Prof. Mwandosya kinara wa matibabu ya saratani nchini - Dkt. Biteko Naibu Waziri Mkuu na Waziri wa Nishati, Mhe. Dkt. Doto Biteko amemuelezea Prof. Mark Mwandosya kuwa ni Shujaa wa Saratani ya Damu (Multiple Myeloma) ambaye ameishi na Saratani kwa zaidi ya miaka 14. Dkt. Biteko amesema hayo Julai 29, 2025 jijini Dar es Salaam katika uzinduzi wa kitabu cha Maisha ya Mgonjwa anayeishi na Saratani ya Damu Multiple Myeloma (Living with Cancer: Diaries of Multiple Myeloma Patient) kilichoandikwa na Prof. Mark Mwandosya ambaye ni msomi, mwandishi na mwanasiasa wa muda mrefu nchini. "Katika miaka 14 ya kishujaa, Prof. Mwandosya amekuwa shuhuda kwetu sote kuwa endapo utafuata hatua stahiki za matibabu, unaweza kupona saratani na kuendelea kuishi maisha bora. Asante sana na hongera sana Profesa. Mwenyezi Mungu azidi kukubariki," Amesema Dkt. Biteko. Amesema kupitia historia ya Prof. Mwandosya ya matibabu yake ya saratani Kitabu hicho kitasaidia kunusuru maisha ya watanzania wengi ambao wangeweza kushindwa kunufaika na huduma za matibabu kwa kukosa taarifa sahihi. "Nakupongeza sana tena Profesa kwa kujitoa kuwa sehemu ya ushuhuda ili watanzania na Dunia ijifunze kupitia maisha yako.Hakika huu ni upendo wa hali ya juu kwa nchi yako. Nami kwa niaba ya Serikali nakupongeza kwa uamuzi wako huu. Aidha, ninakuombea kwa Mungu akupe afya njema na maisha marefu zaidi na zaidi, " Amesema Dkt. Biteko. Amesema kuwa, saratani ni ugonjwa ambao unaweza kudhibitiwa au kutibiwa na kupona kabisa endapo mgonjwa atapata matibabu kwa wakati na kumshukuri Profesa Mwandosya kwa kuamua kuwa miongoni mwa watu wanaoleta suluhisho la tatizo hili kwa jamii. Kwa upande wake, Prof. Mwandosya amesimulia safari yake ya kuishi na ugonjwa wa Multiple Myeloma, aina adimu ya saratani ya damu inayodumu kwa muda mrefu. Amesema kupitia ugonjwa huo ameamua kueleza changamoto na mafunzo ya kimwili, kiakili na kiroho aliyopitia akisisitiza ujumbe wa matumaini, ujasiri na heshima katika maisha. "Ugunduzi wa Saratani haupaswi kuchukuliwa kama hukumu ya kifo ni safari ya kuendelea kuishi na kutafuta maana na nguvu hata katikati ya maradhi, amesema Prof. Mwandosya. Naye, Mtaalamu wa magonjwa ya damu na mhadhiri wa Chuo Kikuu cha Afya na Sayansi Shirikishi Muhimbili (MUHAS), Dkt. Clara Chamba ametoa rai kwa watanzania kufanya uchunguzi wa afya mapema na kupenda kufanya mazoezi Katika kupambana na Saratani, Serikali kupitia Wizara ya Afya imefanya uwekezaji mkubwa katika huduma za uchunguzi na matibabu ya saratani na magonjwa mengine kwa ujumla. Mwisho Serikali kuwekeza katika uvuvi wa bahari kuu Mkurugenzi wa Uratibu wa Shughuli za Serikali kutoka Ofisi ya Waziri Mkuu Bw. Paul Sangawe ameongoza Kikao cha Kamati ya Wataalamu kuhusu matokeo ya tathmini ya kazi ya tafiti juu ya kampuni zenye uwezo wa kujenga Meli kwa ajili ya Uvuvi katika Bahari Kuu. Katika Kikao hicho, Bw. Sangawe alilisitiza juu ya utekelezaji wa maelekezo ya Kikao cha Kamati ya Usimamizi wa Programu ya Kuendeleza Kilimo na Uvuvi kilichofanyika kabla ya kikao cha wataalam. Masuala yaliyosisitizwa ni pamoja na upatikanaji kampuni yenye uwezo wa kujenga Meli ya Uvuvi wa Bahari Kuu kwa viwango vinavyohitajika, na kupata meli hizo kwa wakati ili kuchochea uvuvi wa kisasa nchini. Vikao hivyo vya Programu ya Kuendeleza Kilimo na Uvuvi ( AFDP) vimefanyika katika Ukumbi wa Mikutano wa Wizara ya Uvuvi na Uchumi wa Bluu, Zanziba Majaliwa: ACTIF 2025 itoe majibu ya changamoto za kibiashara na uwekezaji WAZIRI MKUU Kassim Majaliwa amesema kuwa Jukwaa la Nne la Biashara na Uwekezaji kati ya Afrika na Karibiani (ACTIF) linapaswa kuja na majibu ya changamoto za kibiashara na uwekezaji zinazoyakabili mataifa ya Afrika na yale ya eneo la Karibiani. Amesema kuwa changamoto hizo zinapaswa kujadiliwa kwa uwazi na kutaja bayana vikwazo vyote vinavyosababisha kutofanyika kwa biashara kati ya mataifa hayo Ameyasema hayo jana (Jumatatu, Julai 28, 2025) wakati akishiriki mjadala ya Wakuu wa Nchi na Serikali kwenye ufunguzi wa Jukwaa la Nne la Kibiashara na Uwekezaji kati ya Afrika na Karibiani (Afri-Caribbean Trade and Investment Forum-ACTIF 2025) linalofanyika katika kituo cha mikutano cha Radisson jijini St. George’s, nchini Grenada. Mheshimiwa Majaliwa anahudhuria jukwaa hilo kwa niaba ya Rais Dkt. Samia Suluhu Hassan. “Mbali ya kujadili changamoto hizo, nchi zetu zinapaswa kutengeneza mazingira mazuri ya kuvutia uwekezaji na kutoa ushirikiano kwa wawekezaji wenye nia ya kuwekeza kwenye mataifa yetu. Kwetu sisi Tanzania, Aliko Dangote ni mfano hai, amewekeza kwa kiasi kikubwa kwenye ujenzi wa kiwanda cha saruji.” Viongozi wengine walioshiriki mjadala huo ni Waziri Mkuu wa Dominica, Roosevelt Skerritt; Waziri Mkuu wa Barbados, Mia Amor Mottley; Waziri Mkuu wa Antigua and Barbuda, Gaston A. Browne; Waziri Mkuu wa Saint Kitts and Nevis, Dkt. Terrance Drew; Waziri Mkuu wa St. Lucia, Philip J. Pierre pamoja na Waziri wa Biashara na Viwanda wa Rwanda, Prudence Sebahizi. ACTIF ilianzishwa mwaka 2022 kwa lengo la kukuza ushirikiano wa kiuchumi na kiutamaduni baina ya mataifa ya Afrika na Karibiani. Katika kipindi cha miaka mitatu, jukwaa hilo limewezesha kuimarika kwa ushirikiano baina ya sekta za umma na binafsi, kusainiwa kwa hati za makubaliano na ushirikiano zenye thamani ya zaidi ya dola za Marekani bilioni nne; hatua ambayo imechochea wazo la kuanzisha ukanda rasmi wa biashara kati ya nchi za Afrika na Karibiani. Kwa upande wake, Waziri Mkuu wa Grenada, Dickon Thomas Mitchell alisema kuwa wanapaswa kurasimisha rasilimali na kuyapa nguvu majukwaa ya kiuchumi likiwemo hilo la Kibiashara na Uwekezaji baina ya Afrika na Karibiani. “Hatua hii itahakikisha vijana wetu wanatambua kuwa njia pekee ya nchi zetu kukua, inategemea maamuzi ya kiuchumi yanayofanywa sasa juu ya umuhimu wa kuimarisha ushirikiano kwenye masuala ya kiuchumi na biashara baina ya Afrika na Diaspora.” Naye, Rais na Mwenyekiti wa Bodi ya Wakurugenzi wa AFREXIMBANK, Prof. Benedict Oramah alisema kuwa jukwaa hilo linapaswa kuwa na taasisi zake ambazo zitakuwa na uwezo wa kuharakisha kuleta maendeleo. “Kwa sasa, tunafanya kazi ya kuanzisha Benki ya Karibiani ambayo tunaamini itasaidia kwa kiasi kikubwa kuwa chachu ya kuwezesha ufanyaji biashara na kuendeleza viwanda kama AFREXIMBANK ilivyofanya barani Afrika.” Madhumuni ya ACTIF ni kuimarisha mahusiano ya kihistoria na kiutamaduni baina ya Afrika na Karibiani; kuweka mazingira rafiki ya kufanya biashara na uwekezaji baina ya pande hizo mbili pamoja na kuchochea maendeleo ya kiuchumi ya pamoja. Mheshimiwa Waziri Mkuu ameambatana na Waziri wa Nchi, Ofisi ya Rais Kazi, Uchumi na Uwekezaji wa SMZ, Bw. Shariff Ali Sharriff na Kaimu Balozi wa Tanzania nchini Cuba, Karibe, Marekani ya Kati na nchi za Venezuela na Guyana, Bw. Wilbroad Kayombo.