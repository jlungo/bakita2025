JAMHURI YA MUUNGANO WA TANZANIA  HOTUBA YA WAZIRI WA TAWALA ZA  MIKOA NA SERIKALI ZA MITAA  MHE. KINGUNGE NGOMBALE- MWIRU,  MBUNGE, KUHUSU MAKADIRIO YA  MATUMIZI YA FEDHA KWA  MWAKA 1999/2000  1999  KIMEPIGWA CHAPA NA MPIGACHAPA WA SERIKALI  DAR ES SALAAM-TANZANIA  HOTUBA YA WAZIRI WA TAWALA ZA  MIKOA NA SERIKALI ZA MIТАА  MHESHIMIWA KINGUNGE NGOMBALEMWIRU, MBUNGE, KUHUSU MAKADIRIO  YA MATUMIZI YA FEDHA KWA MWAKКА  1999/2000  UTANGULIZI  1. Mheshimiwa Spika, naomba kutoa hoja  kwamba Bunge lako Tukufu sasa likae kama  Kamati ili liweze kujadili makusudio na shabaha  zilizomo katika Makadirio ya Matumizi ya fedha  ya Wizara ya Tawala za Mikoa na Serikali za  Mitaa, Ofisi za Wakuu wa Mikoa, Halmashauri za  Wilaya na Miji na Tume ya Utumishi wa Serikali  za Mitaa, kwa mwaka 1999/2000.  2. Mheshimiwa Spika, napenda kuchukua  fursa hii kumpongeza Waziri wa Nchi katika Ofisi      ya Rais anayeshughulikia Mipango na  Urekebishaji wa Mashirika ya Umma,  Mheshimiwa Nassoro Malocho, Mbunge wa  Newala; na Waziri wa Fedha, Mheshimiwa Daniel  Yona, Mbunge wa Same Mashariki, kwa hotuba  zao ambazo zimetoa picha bayana ya hali ya  uchumi wetu, hali ya fedha na mwelekeo ambao  tunapaswa kuuzingatia wakati wa kutekeleza  majukumu tuliyojipangia kwa mwaka 1999/2000.  3. Mheshimiwa Spika, naomba niitumie nafasi  hii kutoa pongezi za pekee kwa Waziri Mkuu,  Mheshimiwa Frederick Tluway Sumaye, Mbunge  wa Hanang, kwa hotuba yake nzuri yenye kutoa  nasaha, maelekezo na mwelekeo ulio wazi wa  shughuli za Serikali kwa mwaka 1999/2000.  Aidha napenda nimshukuru sana Waziri Mkuu  kwa kuweka msingi imara katika kusimamia  shughuli za Mikoa, Halmashauri za Wilaya na Miji  wakati alipokuwa pia Waziri mwenye dhamana ya      shughuli hizo. Kwa hakika, msingi huo ni  mwongozo unaonisaidia katika kutenda kazi yangu  ya Waziri wa Tawala za Mikoa na Serikali za  Mitaa. Namshukuru sana.  4. Mheshimiwa Spika, napenda kuipongeza  Kamati ya Huduma za Jamii chini ya Mwenyekiti  wake Mheshimiwa Ezekiel Manyanya, Mbunge wa  Geita, kwa kuchambua makadirio ya mapato na  matumizi ya fedha ya Wizara ya Tawala za Mikoa  na Serikali za Mitaa, Ofisi za Wakuu wa Mikoa,  Halmashauri za Wilaya na Miji pamoja na Tume  ya Utumishi wa Serikali za Mitaa kwa mwaka  1999/2000. Wizara yangu inathamini sana  mchango wao wa mawazo na ushauri wao  utazingatiwa katika utekelezaji wa majukumu ya  wizara na vyombo vingine vinavyosimamiwa na  wizara yangu.      5. Mheshimiwa Spika, tokea tulipokutana  katika kikao cha bajeti kama hiki mwaka jana,  mpaka leo, tumewapoteza Waheshimiwa  Wabunge wenzetu wawili kwa njia ya kifo.  Wenzetu hao ni hayati Guntram Amani Mkolokoti  Itatiro aliyekuwa Mbunge wa Mahenge na hayati  Dr. Alex Khalid aliyekuwa Mbunge wa Mitema.  Ninawatakia wapumzike pema peponi. Aidha,  kama tunavyofahamu, aliyekuwa Mbunge wa  Temeke Mheshimiwa Augustine Lyatonga Mrema  alijiengua, na hivi sasa taratibu za kumpata  Mbunge mpya wa jimbo hilo pamoja na lile la  Ubungo zinaendelea.  6. Mheshimiwa Spika, tunayo pia faraja ya  kuungana nasi humu Bungeni Waheshimiwa  Wabunge wanne katika kipindi hiki. Wabunge hao  ni Mheshimiwa Kapteni Thadeus Kasapira,  Mbunge wa Mahenge, Mheshimiwa Husnain  Mohamed Murji, Mbunge wa Mitema,      Mheshimiwa Aripa Marealle, Mbunge wa Viti  Maalum Wanawake na Mh. Kanali Laban Thomas  Makunenge, Mbunge wa Bunda. Napenda  kuwapongeza kwa dhati na kuwatakia kila la heri  katika kuwawakilisha hapa Bungeni wale  waliowachagua.  7. Mheshimiwa Spika, kwa upande wa Wizara,  ni wajibu wangu kuwashukuru kwa dhati Naibu  Waziri wa Tawala za Mikoa na Serikali za Mitaa,  Mheshimiwa Dr. Deo-Gratias Mwita, Mbunge wa  Serengeti, Katibu Mkuu Bibi Salome Sijaona,  Wakuu wa Mikoa, Makatibu Tawala wa Mikoa,  Wakuu wa Wilaya, Wakurugenzi wa Wilaya na  Miji, Wakuu wa Taasisi zilizo chini ya Wizara  yangu na Wafanyakazi wote kwa kazi nzuri  waliyoifanya katika kuandaa Bajeti  ninayoiwasilisha leo. Kadhalika, napenda  nimshukuru Mpiga Chapa Mkuu wa Serikali kwa  kazi nadhifu aliyoifanya ya kuchapa hotuba hii.    