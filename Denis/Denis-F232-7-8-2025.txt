JAMHURIYA MUUNGANO WA TANZANIA  OFISI YA MAKAMU WA RAIS  HOTUBA YA MHESHIMIWA DKT. PHILIP ISDOR MPANGO, MAKAMU  WA RAIS WA JAMHURI YA MUUNGANO WA TANZANIA WAKATI  WA KUFUNGA MAONESHO YA 46 YA BIASHARA YA  KIMATAIFA YA DAR ES SALAAM   JULAI, 2022  UWANJA WA MWL. J.K. NYERERE,  DAR ES SALAAM  


Mheshimiwa Dkt. Ashatu K. Kijaji (Mb), Waziri wa Uwekezaji,  Viwanda na Biashara;  Mheshimiwa Omar Said Shaaban (MBW), Waziri wa Biashara na  Maendeleo ya Viwanda, Serikali ya Mapinduzi Zanzibar;  Waheshimiwa Mawaziri na Naibu Mawaziri wote mliopo;  Mhe, Joketi Mwegelo, DC kny;  Mheshimiwa Amos Makala, Mkuu wa Mkoa wa Dar es Salaam;  Waheshimiwa Mabalozi, Waheshimiwa Wabunge;  Viongozi wote mliopo hapa - Serikali, Dini, Vyama vya Siasi, Taasisi;  Vyombo vya Ulinzi na Usalama;  Washiriki wote wa maonesho haya kutoka ndani na nje ya Tanzania;  UMAE kutoka Zanzibar; Brassband; Wanahabari;  Wageni Waalikwa Mabibi na Mabwana.  Jamhuri ya Muungano wa Tanzania!  Awali ya yote, napenda kumshukuru Mwenyezi Mungu kwa kutujalia afya  njema na kutuwezesha kujumuika pamoja siku ya leo, kuhitimisha rasmi  Maonesho ya 46 ya Biashara ya Kimataifa ya Dar es Salaam.  Pia ninakushukuru wewe Mheshimiwa Dkt. Ashatu, Waziri wa Uwekezaji,  Viwanda na Biashara kwa kunialika kuwa mgeni rasmi katika siku hii muhimu.  Aidha, napongeza Uongozi mzima na watumishi wa Wizara yako; pamoja na  Wizara ya Biashara na Maendeleo ya Viwanda ya Serikali ya Mapinduzi  Zanzibar; Wizara ya Mambo ya Nje na Ushirikiano wa Afrika Mashariki;  Mamlaka ya Maendeleo ya Biashara Tanzania (TanTrade) chini ya Mkurugenzi  Mkuu Bi. Latifa Mohamed Khamis; Kamati mbalimbali; Wanahabari; na  Wadhamini wote wakiongozwa na Azania Benki waliohusika kufanikisha  maonesho haya kuanzia maandalizi hadi mwisho. Hongera sana! Asanteni  sana!  Ndugu Viongozi, Wageni Waalikwa, Mabibi na Mabwana,  Napenda kuwashukuru wageni waalikwa na washiriki wote kutoka ndani na  nje ya nchi kwa kuja kuungana nasi katika Maonesho haya muhimu.    Nimefahamishwa kuwa Maonesho ya mwaka huu yamevutia idadi kubwa ya  washiriki kuliko mwaka jana ambapo jumla ya Kampuni 3,200 za Kitanzania  na 225 kutoka nchi 23 za Afrika, Asia, Ulaya na Marekani ya Kusini zimeshiriki  na waliotembelea maonesho 315,000. Ni faraja kubwa kupata washiriki wengi  namna hii, hususan wageni ambapo idadi yao ni takriban mara mbili ya ile  iliyofikiwa katika maonesho ya 45. Tunawashukuru sana wote waliotoka nchi  za nje na karibuni next maonesho. Hali hii inaashiria kuimarika tena kwa  ushirikiano wetu wa kibiashara na mataifa mengine baada ya kuathiriwa na  Janga la UVIKO-19. Muitikio wenu mkubwa ndio unaleta maana halisi ya  Maonesho haya. Tunawashukuru kwa dhati kabisa. Naomba pia nitoe rai  kwenu nyote mlioshiriki au kutembelea mabanda mbalimbali, kuwa huru kutoa  maoni na uzoefu mlioupata hapa au kutoka maonesho kama haya katika nchi  nyingine ili kutuwezesha sisi kama Serikali kuboresha Maonesho yajayo.  Ndugu Viongozi, Wageni Waalikwa, Mabibi na Mabwana,  Nimeipenda Kauli mbiu ya maonesho haya inayosema: “Tanzania; Mahali  sahihi pa Biashara na Uwekezaji” kwa sababu inaakisi vyema nia ya dhati  ya Mheshimiwa Samia Suluhu Hassan, Rais Jamhuri ya Muungano wa  Tanzania kuendelea kuifungua na kuitangaza Tanzania yetu kuwa ni mahali  salama kabisa na sahihi pa kufanya biashara na kuwekeza. Ni ukweli ulio wazi  Tanzania imebarikiwa kuwa na rasilimali nyingi, hususan idadi kubwa ya  wananchi zaidi ya milioni 60 tena wenye vipaji vingi, ardhi kubwa na nzuri,  madini ya kila aina, nafasi ya kipekee ya kijiografia na soko kubwa katika nchi  jirani za ukanda wa maziwa makuu. Tanzania ni nchi ambayo amani, umoja  na mashirikiano vimetamalaki. Aidha, Serikali imeendelea kujenga mazingira  rafiki ya Uwekezaji na Biashara ili kuvutia uwekezaji. Kwa mfano katika  hotuba ya Bajeti Kuu ya Serikali 2022/23 Serikali ilitangaza hatua mbalimbali  za kikodi na kiutawala kwa lengo la kuzidi kuyafanya mazingira ya kufanya  biashara na kuwekeza kuwa rafiki zaidi. Hatua hizo ni pamoja na kutoa nafuu  za kikodi kwa wazalishaji na wafanyabiashara; kuendelea kufuta kodi na tozo  za kero; kuongeza bajeti ya Kilimo ili kuongeza uwezo wa uzalishaji wa mali  ghafi viwandani; kuweka utaratibu wa hati miliki ili kulinda haki za wasanii na  kuchochea upatikanaji wa ajira kwa vijana. Hatua nyingine ni kuweka  msukumo katika kuboresha miundombinu ya umeme ili kuongeza uhakika wa  upatikanaji wa nishati kupitia Gridi ya Taifa; kupanua na kujengea uwezo  Bandari zetu, hasa Dar es Salaam, ili kuongeza ufanisi; na kuendelea  kuimarisha Shirika la Ndege ili kuwa na usafiri wa anga wa uhakika zaidi.  Vilevile, kupitia ziara za Mheshimiwa Rais katika nchi mbalimbali na filamu  yake ya “Royal Tour” tumeanza kushuhudia wawekezaji mbalimbali kuja    kuwekeza katika Sekta mbalimbali nchini na watalii wengi zaidi kutembelea  nchi yetu. Nawasihi watanzania kwa ujumla, na hasa Sekta Binafsi, kujipanga  na kuwa tayari kuchangamkia fursa hizo zinazoibukia kutokana na hatua  mbalimbali zinazochukuliwa na Serikali.  Ndugu Viongozi, Wageni Waalikwa, Mabibi na Mabwana,  Maonesho haya yanathibitisha kuwa watanzania wanashauku kubwa ya  kufanya biashara, kuwekeza na kufanya kazi kwa bidii kuendeleza nchi yao na  familia zao. Aidha, maonesho haya ni fursa ya kuonesha na kutangaza bidhaa  mbalimbali zinazozalishwa hapa nchini. Mikataba iliyosainiwa ($76m);  SINOTAC ($171m) Certificate of incention. Haya ni mafanikio makubwa sana.  Yanafurahisha. Si hivyo tu, kupitia maonesho haya, wananchi wamepata fursa  ya kujifunza namna tunavyoweza kukuza biashara na nchi nyingine. Elimu:  fursa za mikopo, virutubisho, vyakula mbalimbali. Watanzania wengi  wanajituma lakini ili wanufaike na faida zinazotokana na nchi yetu kuwa  mwanachama wa soko kubwa la EAC, SADC na AfCFTA (Eneo Huru la  Biashara Afrika) ni lazima kujipanga na kushirikiana sisi kwa sisi lakini pia na  wadau wengine. Tunaweza kujipanga vizuri kwa makampuni na wazalishaji  hapa nchini kushirikiana na hata kuwawezesha kushindana eg Kampuni  inayounganisha magari; kuingia ubia; kuendelea kujenga na kuboresha  miundombinu ya usafiri; usafirishaji; mawasiliano; na maghala ili kuunganisha  watu na masoko, kuweka nguvu katika upatikanaji wa teknolojia bora na  kuondoa vikwazo visivyo vya lazima kwa biashara na uwekezaji. Serikali kwa  upande wake imeendelea kushughulikia changamoto hizi ili kutoa nafasi kwa  wafanyabiashara na wawekezaji kuchangamkia fursa mbalimbali zilizopo na  zinazochipukia. Ni muhimu pia kuimarisha ushirikiano baina ya Serikali na  sekta binafsi na kupeana majukumu ya kutanzua changamoto mbalimbali za  kibiashara ili wananchi wetu waweze kunufaika zaidi na zaidi.  Ndugu Viongozi, Wageni Waalikwa, Mabibi na Mabwana,  Kama wote tunavyokumbuka biashara nyingi, hasa ndogo na za kati,  zilianguka au kurudi nyuma sana kutokana na janga la UVIKO-19. Mitaji  ilianguka, madeni yakawa hayalipiki na wateja nao walipungua, gharama za  kupanga maeneo ya biashara zikawa mzigo, baadhi ya biashara zilifungwa na  watu wakapoteza ajira. Bahati nzuri, hivi sasa Sekta ya Biashara na Viwanda  nchini, inaendelea kuimarika baada ya janga la UVIKO-19. Shughuli za  uzalishaji wa bidhaa mbalimbali zikiwemo bidhaa za chuma, saruji, vigae,  nguo na mavazi, ngozi na bidhaa zake, nyama za kusindika, chakula,  mbogamboga na matunda zimeongezeka, hali ambayo imechochea pia ajira   kuongezeka kufikia 370,485 (2021) ukilinganisha na ajira 336,797 mwaka   Fundisho muhimu kutokana na janga la UVIKO-19 ni kwamba,  wafanyabiashara na wajisiriamali wetu ni lazima watafakari upya namna ya  kuendesha biashara zao, kuziimarisha na kuwa wabunifu zaidi ili kuweza  kuendana na changamoto za kiuchumi zinazotokana na majanga mbalimbali  kama magonjwa ya mlipuko au moto. Ujasiri na kutokata tamaa ndio siri ya  mafanikio katika biashara/ujasiriamali. Kwa mfano, kufuatia changamoto ya  UVIKO-19 baadhi ya wafanyabiashara walianza kufanya biashara kwa kutumia  mitandao. Hali kadhalika, baadhi ya watanzania walianza kununua bidhaa  kupitia mitandao na kufanya miamala kielektroniki. Makampuni ya  mawasiliano nayo yalianza kutengeneza programu kuwezesha wajasiriamali  kufanya biashara, kupata mitaji na kufikia masoko kupitia njia za kidijitali.  Nawapongeza hao wote kwa kuwa wabunifu na kuendelea kuwahudumia  watanzania.  Ndugu Viongozi, Wageni Waalikwa, Mabibi na Mabwana,  Na mimi nimepata fursa ya kutembelea baadhi ya mabanda na kuzungumza  na washiriki na wananchi waliokuja kutembelea maonesho haya. Nimefurahi  na ninawapongeza tena waandaaji ninaposhuhudia kwamba, tofauti na  mwaka jana, zamu hii mmetenga maeneo maalum ya kisekta ikiwemo Sekta  ya Kilimo, Mifugo, Uvuvi, Madini, Wajasiriamali wadogo kupitia SIDO,  Wamachinga pamoja na Wasanii. Lakini pia ushiriki wa Taasisi za umma na  binafsi ikiwa ni pamoja na Taasisi za Utafiti, Bunifu, Vyuo Vikuu na huduma za  kijamii umeongezeka. Hongereni Sana! Nimeona mambo mengi mazuri na  changamoto na bila shaka Wizara na TanTrade nanyi pia mmepokea ushauri  na maoni ambayo naamini mtakwenda kuyafanyia kazi.  - Masoko  - Upatikanaji wa vifungashio vyenye ubora  - Elimu ya biashara na vyanzo vya mitaji  - Malighafi za batiki, cooking oil  - Tekinolojia za uongezaji thamani  - Masharti ya taasisi za urekebishaji na ubora wa viwango  - Changamoto za kisheria  Utafiti  - Mbegu za mafuta  - Kubuni mashine za agro proc  Ndugu Viongozi, Wageni Waalikwa, Mabibi na Mabwana,  Napenda kuhitimisha hotuba hii kwanza kusisitiza wito wangu niliotoa katika    maonesho ya mwaka jana kwa wazalishaji wetu nchini kwamba mzingatie  kanuni za ushindani katika soko, ikiwemo kuheshimu mikataba na kuzalisha  bidhaa bora na za viwango vya juu. Aidha, ongezeni uzalishaji wa bidhaa  ambazo zina mahitaji makubwa nchini kama sukari, mafuta ya kupikia, unga  wa ngano na bidhaa za ujenzi ikiwemo mabati, nondo na saruji. Naamini  tukidhamiria, tunao uwezo wa kujitosheleza kwa matumizi ya ndani na kuwa  na ziada ya kuuza nje ya Nchi. Aidha, nawasihi Watanzania wenzangu,  tupende na kujivunia vya kwetu. Tuunge mkono wajasiriamali wetu kwa  kununua zaidi bidhaa zetu za ndani ili kutengeneza ajira, kukuza pato la mtu  binafsi na Taifa kwa ujumla. Nawaomba pia, wajasiriamali kuchangamkia  fursa za mafunzo zinazotolewa na Taasisi mbalimbali za ndani na za Kimataifa  (kama SIDO, mabenki, Vyuo vya Elimu ya biashara, UNIDO n.k.).  Jambo la pili, kama mnavyofahamu, Tanzania ni moja ya nchi wanachama  wa Jumuiya ya Afrika Mashariki, Jumuiya ya Maendeleo ya Nchi za Kusini mwa  Afrika (SADC) pamoja na Umoja wa Afrika (AU). Pamoja na kuondolewa kwa  ushuru wa forodha na kuweka vivutio mbalimbali ilikuongeza zaidi uwezo  wetu wa kuzalisha bidhaa za nafaka, nyama, samaki, matunda na  mbogamboga, bado kiwango cha biashara yetu katika masoko haya ya  kikanda iko chini ya asilimia 20! Hivyo napenda niwasihi Watanzania, tutumie  fursa hizi katika kuongeza wigo wa masoko ya bidhaa zetu, ikiwemo kujipanga  kikamilifu kuuza katika eneo huru la kibiashara la Afrika (AfCTA) lenye  takriban watu bilioni 1.3. Na hapa nawaelekeza TanTrade na Wizara zetu  (SMT na SMZ): toeni elimu zaidi ya masoko haya kwa wafanyabiashara wetu  ili waweze kuchangamkia na kunufaika na fursa hizi.  Jambo la tatu, ninaitaka Wizara ya Viwanda na Biashara kufanya jitihada za  makusudi kubaini vikwazo vya kibiashara visivyo vya kiforodha  vinavyokwamisha biashara kati ya Tanzania na nchi nyingine za Bara la Afrika  hasa nchi wanachama wa EAC na SADC, visivyoendana na sheria na  makubaliano yetu. Aidha, Wizara ishirikiane na wafanyabiashara pamoja na  Taasisi ya Sekta Binafsi Tanzania (TPSF) kufuatilia utekelezaji wa maelekezo  ya Rais kwa Taasisi zote za Umma kurahisisha mazingira ya ufanyaji wa  biashara na uwekezaji hapa nchini. Fuatilieni kwa karibu kuona kama kweli  urasimu, ikiwemo katika upatikanaji wa vibali mbalimbali vya biashara  /uwekezaji nchini, unaondolewa kama ilivyoainishwa katika Mwongozo wa  Kuboresha Mazingira ya Biashara (Blue Print). Wafanyabiashara nawaomba  mtoe taarifa kuhusu changamoto ambazo bado mnakumbana nazo huko TRA,  TBS, BRELA, TMDA na Idara nyingine za Serikali ili tuzivalie njuga!  Jambo la Nne, Wizara ya Viwanda na Biashara (SMT na SMZ) na TanTrade    shirikianeni na Balozi zetu kupitia Wizara ya Mambo ya Nje na Ushirikiano wa  Afrika Mashariki, mboreshe Kanzidata ya taarifa za biashara na fursa za  masoko kwa kuhakikisha ni toshelevu na zinapatikana kwa wakati (real time).  Nimetembelea Tovuti zenu na kubaini kuwa taarifa za masoko  hazijanyumbuishwa kwa ufasaha kumsaidia mzalishaji au mfanyabiashara, au  mwekezaji kuzitumia.  Jambo la Tano, ninatoa rai kwa wafanyabiashara na makampuni ya  mawasiliano, TRA na BRELA muwekeze, kwa nguvu na kasi Zaidi, katika  teknolojia za kidigitali ikiwa pamoja na kutambua na kurasimisha biashara  mbalimbali zinazofanyika kidijitali. Aidha, wajitahidi kuwezesha upatikanaji wa  huduma mbalimbali kwa wafanyabishara na wawekezaji kwa njia ya kidigitali.  Jambo la Sita, ninakiri kuwa Sekta ya fedha (BoT, Benki za Biashara na  Taasisi mbalimbali za fedha) zimefanya jitihada za kuridhisha katika kubuni  madirisha ya mikopo, mitaji na mafunzo kwa wafanyabiashara na  wajasiriamali. Ninachowaomba watanzania, ni kwamba tuchangamkie fursa  hizo. Na kwa upande wa Benki nao ninawataka mwendelee kuboresha zaidi  huduma hizo ili wajasiriamali zaidi wapate mitaji ya kuanzia biashara (start-up  capital). Katika hili bado changamoto ni kubwa.  Mwisho, mwaka jana katika uwanja huu huu niliwashauri TanTrade mfikirie  kuwa na utaratibu wa kujiwekea malengo ya maonesho haya ya Biashara ya  Kimataifa na kujipima mmefanikiwa au mmeshindwa kiasi gani, na hata  kujilinganisha na maonesho mengine ya Kimataifa. Aidha, nilipendekeza  mkusanye maoni na ushauri wa washiriki wa maonesho na wadau ili  kuboresha zaidi maonesho yanayofuata. Lakini nimetembelea Tovuti yenu ya  TanTrade nikakuta eneo la Mpango Mkakati na Ripoti ya Mwaka vikiwa tupu!  Pia katika eneo la machapisho sijaona Kitabu kuhusu Tathmini ya  Maonesho yaliyopita. Ninatoa tena rai mlitafakari hili. Mimi bado naamini ni  jambo zuri la kufanyia kazi.  Ndugu Viongozi, Wageni Waalikwa, Mabibi na Mabwana,  Kuhitimishwa kwa Maonesho haya ya 46 ni mwanzo wa maandalizi ya  Maonesho ya 47. Hivyo, napenda nitumie fursa hii kuwatakia nyote kila la  kheri na safari njema muendako. Vilevile, Serikali inawaalika Wadau wote  kushiriki kwenye Maonesho ya Saba (7) ya Bidhaa za Viwanda vya  Tanzania yatakayofanyika katika uwanja huu huu sambamba na  maadhimisho ya sherehe za Uhuru wa Tanzania Bara kuanza tarehe 05 –   Desemba, 2022 yakilenga kutangaza fursa za bidhaa za viwanda  zinazozalishwa hapa nchini.    Ndugu Viongozi, Wageni Waalikwa, Mabibi na Mabwana,  Mwisho kabisa, napenda kuwakumbusha wafanyabiashara, wenye viwanda na  wananchi wote kuhusu utunzaji wa mazingira. Tuitunze na kuilinda ekolojia ya  nchi yetu nzuri kwa kutunza misitu, kupanda miti na kufanya usafi wa  mazingira ya biashara zetu na maeneo ya uzalishaji viwandani wakati wote.  Aidha, naomba kuwakumbusha pia watanzania wote kuwa tarehe 23 Agosti   ni siku ya Sensa ya Watu na Makazi. Nawaomba wananchi wote  wajitokeze kuhesabiwa na kutoa kila aina ya ushirikiano utakaohitajika  kufanikisha zoezi hili muhimu kwa mipango ya maendeleo ya Taifa letu.  Baada ya kusema haya, naomba sasa kutamka rasmi kuwa: Maonesho ya   ya Biashara ya Kimataifa ya Dar es Salaam kwa mwaka 2022,  sasa yamefungwa rasmi.  Mungu Ibariki Tanzania,  Asanteni kwa kunisikiliz