 HOTUBA YA MHESHIMIWA DKT. JOHN POMBE MAGUFULI, RAIS WA JAMHURI YA MUUNGANO WA TANZANIA KWENYE BUNGE LA AFRIKA MASHARIKI DODOMA, TAREHE 24 APRILI, 2018 Mheshimiwa Martin Ngoga, Spika wa Bunge la Afrika Mashariki; Mheshimiwa Job Ndugai, Spika wa Bunge la Jamhuri ya Muungano wa Tanzania; Mheshimiwa Kassim Majaliwa, Waziri Mkuu wa Jamhuri ya Muungano wa Tanzania; Mheshimiwa Dkt. Ali Kivenjija, Naibu wa Pili wa Waziri Mkuu wa Jamhuri ya Uganda, ambaye pia ni Waziri wa Afrika Mashariki na Mwenyekiti wa Baraza la Mawaziri la Jumuiya ya Afrika Mashariki; Waheshimiwa Mawaziri mliopo; Waheshimiwa Wabunge wa Bunge la Afrika Mashariki; Waheshimiwa Wabunge wa Bunge la Jamhuri ya Muungano wa Tanzania; Mheshimiwa Dkt. Liberat Mfumukeko, Katibu Mkuu wa Jumuiya ya Afrika Mashariki; Mheshimiwa Balozi John Kijazi, Katibu Mkuu Kiongozi; Mheshimiwa Binilith Mahenge, Mkuu wa Mkoa wa Dodoma; Waheshimiwa Mabalozi pamoja na Wakuu wa Taasisi za Kimataifa mliopo; Wadau Mbalimbali wa Maendeleo mliopo; Waheshimiwa Wakuu wa Vyombo vya Ulinzi na Usalama; Waheshimiwa Wageni Waalikwa, Mabibi na Mabwana: Najisikia furaha na heshima kubwa kusimama mbele yenu leo kuhutubia kwa mara ya kwanza Bunge la Afrika Mashariki, ambalo nalo linafanyika hapa Dodoma kwa mara ya kwanza. Nakushukuru Mheshimiwa Ngoga, Spika wa Bunge la Afrika Mashariki, kwa kunialika; lakini pia nawashukuru Wabunge wote wa Bunge hili la Afrika Mashariki kwa uamuzi wenu wa kufanya kikao hiki hapa Dodoma. Kwa hakika, mmefanya uamuzi mzuri sana. Baadhi yenu mnafahamu kuwa moja ya sababu zinazotajwa kusababisha kuvunjika kwa Jumuiya yetu ya mwanzo ya Afrika Mashariki mwaka 1977, ilikuwa ushiriki mdogo wa sekta binafsi na wananchi. Wananchi walio wengi hawakuifahamu vizuri Jumuiya yetu. Hivyo basi, utaratibu huu wa kufanya vikao vya Bunge hili sehemu tofauti tofauti ndani ya Jumuiya unatoa fursa kwa wana-Afrika Mashariki wote kuifahamu vyema Jumuiya yao, shughuli inazofanya pamoja na manufaa yake. Kwa sababu hiyo, napenda kurudia tena kupongeza uamuzi huu wa kufanya kikao hapa Dodoma. Na niseme tu kwamba hamjakosea kuamua kufanya kikao chenu hapa Dodoma. Hapa ni katikati mwa nchi yetu. Ni Makao Makuu ya Serikali pamoja na Chama Tawala, Chama Cha Mapinduzi  . Sambamba na hilo, wananchi wa Dodoma ni wakarimu. Lakini hapa Dodoma kuna sifa nyingine. Hapa ni maarufu sana kwa kuzalisha zabibu tamu zaidi duniani, ambayo hata ukinywa mvinyo wake huwezi kupata “hangover”. Kwa hiyo, unaweza kufanya mkutano mchana, jioni ukapata mvinyo na kesho yake ukaendelea na Mkutano kama kawaida. Haya yote yanafanya Dodoma iwe sehemu nzuri sana ya kufanyia Mikutano. Hivyo basi, ni imani yangu kuwa Waheshimiwa Wabunge wa Afrika Mashariki mmefurahia uwepo wenu hapa Dodoma. Waheshimiwa Viongozi; Wageni Waalikwa, Mabibi na Mabwana; Nimetangulia kusema kuwa hii ni mara yangu ya kwanza kuhutubia Bunge hili tangu nichaguliwe kuwa Rais wa Jamhuri ya Muungano wa Tanzania mwezi Oktoba 2015. Lakini, nafahamu pia kuwa Bunge hili la Nne la Afrika Mashariki, nalo ni jipya. Limeanza kazi mwezi Desemba 2017. Hivyo basi, napenda kutumia fursa hii kuwapongeza Wabunge wote wa Bunge hili la kwa kuchaguliwa kwenu. Hakuna shaka, mmechaguliwa kwa vile wana-Afrika Mashariki wana imani kubwa juu yenu. Wana uhakika kuwa mtawawakilisha vyema katika kusukuma mbele gurudumu la maendeleo la Jumuiya yetu. Niwaombe sana msiwaangushe. Naomba pia mniruhusu kutumia fursa hii, kwa namna ya pekee kabisa, kumpongeza Mheshimiwa Ngoga kwa kuchaguliwa kuwa Spika wa Bunge hili. Kwa bahati nzuri, yeye ni Spika wa Tano wa Bunge la Afrika Mashariki. Na mimi ni Rais wa Awamu ya Tano wa Jamhuri ya Muungano wa Tanzania. Hivyo basi, namuahidi kumpa ushirikiano wa kutosha katika kipindi chote cha uongozi wake wa Bunge hili. Mheshimiwa Spika na Waheshimiwa Wabunge; Wakati ninapowapongeza kwa kuchaguliwa, napenda mtambue kuwa jukumu lililo mbele yenu ni kubwa sana. Ninyi ni Wawakilishi na pia ni sauti ya wana-Afrika Mashariki wote. Hili ni jukumu kubwa. Lakini, zaidi ya hapo, kama mnavyofahamu, mmechaguliwa katika kipindi cha kipekee sana. Kipindi ambacho Jumuiya yetu imepiga hatua kubwa za kimaendeleo lakini pia inakabiliwa na changamoto nyingi. Kama mjuavyo, Ukanda wetu wa Afrika Mashariki hivi sasa unasifika kwa ukuaji uchumi wa kasi duniani. Aidha, tumefanikiwa kwa kiwango kikubwa kuondoa vikwazo vya biashara na uwekezaji. Hii imefanya biashara na uwekezaji miongoni mwa Nchi Wanachama kuongezeka maradufu. Mathalan, kabla ya kuanza kwa Umoja wa Forodha (Customs Union) mwaka 2005 biashara yetu (yaani intra-East African trade) ilikuwa na thamani ya Dola za Marekani bilioni  . Lakini, tangu tuanzishe Umoja wa Forodha na kuanza kutekeleza Itifaki ya Soko la Pamoja (Common Market), biashara yetu imeongezeka hadi kufikia zaidi ya Dola za Marekani bilioni 5 hivi sasa. Zaidi ya hapo, idadi ya wanachama nayo inaongezeka, na kuna nchi nyingi tu zinatamani kujiunga nasi. Haya, bila shaka, ni mafanikio makubwa. Hivyo basi, ninyi Waheshimiwa Wabunge wa Bunge la Nne la Afrika Mashariki mnao wajibu mkubwa kwanza wa kuhakikisha mafanikio haya yanalindwa lakini pili yanaendelezwa kwa nguvu zaidi. Na katika hilo, nimefurahi kusikia kuwa kwenye kikao chenu hiki, pamoja na masuala mengine, mmejadili Miswada miwili muhimu; mmoja kuhusu Taasisi ya Fedha ya Jumuiya (East African Monetary Institute) na mwingine kuhusu Takwimu (Statistics Bill). Kama mnavyofahamu, Jumuiya yetu imeweka hatua nne za ushirikiano. Utekelezaji wa hatua mbili za mwanzo, yaani Umoja wa Forodha na Soko la Pamoja, kama nilivyoeleza awali unaendelea. Sasa tunaelekea hatua ya tatu, ambayo ni Ushirikiano wa Masuala ya Kifedha (Monetary Union). Ili kufikia hatua hiyo, miswada hii miwili mliyoijadili ni muhimu sana. Hivyo basi, nawapongeza sana kwa kuijadili miswada hiyo. Sambamba na hilo, nimeambiwa kuwa kabla ya kuja hapa Dodoma, mmetembelea miradi mbalimbali ya maendeleo kwenye Jumuiya yetu kwa lengo la kujielimisha na kujionea wenyewe utekelezaji wake. Hapa nchini, mmetembelea Bandari ya Dar es Salaam, Kituo cha Ukaguzi wa Magari pale Vigwaza, Zanzibar; lakini pia mmeshiriki kwenye zoezi la upandaji miti katika Chuo Kikuu cha Dodoma. Hili nalo ni jambo jema. Moja ya majukumu mliyonayo ni kusimamia utekelezaji wa maamuzi na miradi ya maendeleo. Hivyo basi, nawapongeza kwa kuamua kutembelea maeneo hayo ili kujionea utekelezaji wa miradi hiyo ya maendeleo. Mheshimiwa Spika na Waheshimiwa Wabunge wa Bunge Afrika Mashariki; Kama nilivyosema awali, mbali na mafanikio yaliyopatikana, Jumuiya yetu pia inakabiliwa na changamoto kadha wa kadha. Tuna matatizo ya migogoro, ambayo imekuwa ikigharimu maisha ya watu wengi. Vikwazo vya biashara na uwekezaji pia bado vipo. Kuna changamoto za kutoaminiana. Changamoto hizi na nyingine ambazo sikuzitaja, ninyi Wabunge, mkiwa sauti na wawakilishi wa wana-Afrika Mashariki wote, mnao wajibu wa kuzitafutia majibu ili kuzimaliza, na hatimaye kuweza kuimarisha utengamano wa Jumuiya yetu na halikadhalika kujenga umoja miongoni mwa viongozi, watendaji na wana-Afrika Mashariki wote kwa ujumla. Kama mjuavyo, sisi wana-Afrika Mashariki ni kitu kimoja. Hivyo, tunapaswa kupendana. Sisi ni ndugu. Mheshimiwa Spika Ngoga ni raia wa Rwanda lakini nafahamu ameishi na kusoma hapa nchini hadi Chuo Kikuu. Lugha yetu pia ni moja, na nimefurahi Mheshimiwa Spika Ngoga umesisitiza umuhimu wa kutumia lugha ya Kiswahili kwenye shughuli zetu badala ya kuendelea kutumia za Mataifa mengine. Haya yote yonadhihirisha kuwa sisi ni ndugu. Nimefurahi hata hapa mmekaa kama ndugu na watu wanaopendana. Hivi ndivyo haswaa inapaswa iwe. Hatupaswi kutengana, bali kushirikiana katika kuleta maendeleo kwa nchi zetu pamoja na Jumuiya yetu kwa ujumla. Tusipofanya hivya hivyo, tutawaangusha wananchi wetu ambao wanatuamini. Mheshimiwa Spika na Waheshimiwa Wabunge wa Afrika Mashariki Ukiachilia mbali changamoto hizo nilizozitaja, zipo changamoto nyingine mbili zenye kuikabili Jumuiya yetu ambazo naomba mniruhusu nizielezee kidogo. Changamoto ya kwanza, ni ukosefu wa viwanda. Nchi zetu zina utajiri mkubwa wa rasilimali. Tuna madini, mifugo, bidhaa za kilimo, uvuvi, misitu, n.k. Kwa bahati mbaya, utajiri huo bado haujatunufaisha vya kutosha. Na moja ya mambo yenye kusababisha hali hii ni kukosekana kwa viwanda kwenye nchi zetu. Matokeo yake tumekuwa tukiuza rasilimali hizo nje ya nchi huku zikiwa ghafi na hivyo kutukosesha mapato ya kutosha. Kama mnavyofahamu, bei ya bidhaa ghafi kwenye soko la dunia mara nyingi huwa zipo chini. Mbali na upotevu huo wa mapato, tatizo jingine, ambalo mimi naliona kuwa kubwa, ni kwamba, kwa kuuza rasilimali ghafi nje ya nchi, maana yake tunapeleka fursa za ajira kwa watu wa mataifa mengine. Kama tungekuwa na viwanda vyetu vya kuchakata, kusindika au kuongeza thamani rasimali hizo, fursa hizo za ajira zingeenda kwa wananchi wetu. Ni kwa kutambua hilo, Serikali ninayoiongoza imeweka mkazo mkubwa sana kwenye suala la ujenzi wa viwanda. Na nafurahi mwitikio umekuwa mkubwa. Wawekezaji wengi, wakiwemo kutoka Nchi Wanachama wa Afrika Mashariki, hivi sasa wanawekeza kwenye sekta ya viwanda hapa nchini. Nitumie fursa hii, kuwaomba Waheshimiwa Wabunge wa Afrika Mashariki kulipa mkazo suala hili la ujenzi wa viwanda, hususan kwa kuhakikisha Sera na Sheria zinazotungwa kwenye Jumuiya yetu pamoja na Nchi Wanachama zinawavutia wawekezaji wengi, lakini pia zinalinda viwanda vyetu. Ndio! Ni lazima tulinde viwanda vyetu. Tusipofanya hivyo, vitakufa. Jumuiya yetu ina watu wapatao milioni 170. Hili ni soko kubwa kwa viwanda vyetu. Mheshimiwa Spika na Waheshimiwa Wabunge; Changamoto ya pili ambayo ningependa kuielezea inahusu uimarishaji wa miundombinu, hususan ya usafiri na nishati ya umeme. Miundombinu hii ni muhimu sana katika kuimarisha ushirikiano wa kiuchumi miongoni mwa Mataifa. Hata suala la kukuza sekta ya viwanda haliwezi kufanikiwa endapo nchi zetu hazitaboresha au kuimarisha miundombinu hii. Lakini, kwa bahati mbaya, tafiti nyingi zilizofanyika miaka ya nyuma kidogo iliyopita zilionesha kuwa Ukanda wetu wa Afrika unakabiliwa na matatizo ya miundombinu ya usafiri na nishati ya umeme. Hii imefanya gharama za usafiri na umeme kuwa juu. Mathalan, tafiti zilionesha kuwa gharama za usafiri kwenye Ukanda wetu ni mara 4 hadi 5 ukilinganisha na nchi za Asia Mashariki, Marekani na Ulaya; na zinachangia kuongeza gharama za bidhaa kwa asilimia 40. Sekta ya umeme pia ina matatizo. Mathalan, kwa mujibu wa Power Africa, mwaka 2015, nchi zote sita wanachama wa Afrika Mashariki, ukijumlisha Sudan Kusini, zilikuwa na takriban Megawati 6,500. Nadhani sio lazima mtu awe mtaalam wa hesabu au uchumi ili kufahamu kuwa kiwango hiki cha umeme ni kidogo kuweza kuhimili mahitaji ya uchumi wa kisasa. Na mbaya zaidi ni kwamba, hata bei ya umeme nayo ipo juu ukilinganisha na maeneo mengine duniani. Hali hii imechangiwa na mambo mengi; mojawapo nchi zetu kushindwa kutelekeleza miradi ya umeme kwa kutumia vyanzo vilivyopo. Tumekuwa tukiwategemea sana wawekezaji kutoka nje ambapo wengi wanataka kupata faida kubwa. Mheshimiwa Spika na Waheshimiwa Wabunge; Pamoja na changamoto za miundombinu nilizozitaja, ni wazi kuwa katika miaka ya hivi karibuni, Nchi Wanachama zimejitahidi sana kuimarisha miundombinu. Kwa mfano, kwenye barabara, hivi sasa mtu anaweza kutoka hapa Dodoma kwenda Kampala, ama Kigali au Nairobi kwa barabara ya lami. Na barabara nyingi bado zinaendelea kujengwa. Sisi Tanzania hivi sasa tunaendelea na ujenzi barabara za kuungaisha mikoa ya Tabora, Rukwa na Kigoma ambazo zitarahisisha usafiri kati yetu na wenzetu wa Burundi na Rwanda. Aidha, tunajenga barabara ya Nyakanazi hadi Kidahwe ambayo itaboresha usafiri kati yetu na wenzetu wa Uganda. Ukiachilia mbali barabara, hivi sasa ndani ya Jumuiya yetu kuna miradi mingi mikubwa ya miundombinu ya usafiri inatekelezwa; na baadhi inatekelezwa kwa ushirikiano wa Nchi Wanachama. Mathalan, Kenya tayari wamekamilisha ujenzi wa reli ya kisasa kutoka Bandari ya Mombasa kwenda Nairobi, ambayo inalenga kuboresha usafiri kwenye Ushoroba wa Kaskazini (Northern Corridor). Sisi Tanzania tumeanza kutekeleza mradi wa kupanua Bandari ya Dar es Salaam pamoja na ujenzi Reli ya Kati kwa kiwango cha kimataifa (standard gauge) ili kuboresha usafiri kwenye Ushoroba wa Kati (Central Corridor) ambao unahudumia nchi za Burundi, Rwanda, Uganda na pia nchi ya DRC. Tunakarabati meli zetu na tumeanza kutengeneza meli mpya kubwa kwa ajili ya kuboresha usafiri kwenye Ziwa Victoria. Kama mnavyofahamu, Ziwa hili ni kiungo muhimu cha usafiri kwenye Jumuiya yetu, hususan kwa nchi zinazozunguka Ziwa hilo (Tanzania, Kenya na Uganda). Inakadiriwa kuwa takriban watu milioni 40 wanaishi karibu na Ziwa hili. Kwenye miundombinu ya usafiri pia tunashirikiana na wenzetu wa Uganda kutekeleza mradi mkubwa wa Bomba la Kusafirisha Mafuta (East African Oil Pipeline) kutoka Hoima hadi Bandari ya Tanga. Tumenunua ndege mpya 6 na tunapanua viwanja vyetu vya ndege 11 ili kuwezesha ndege kubwa kutua. Tunategemea hatua hizi zitaboresha usafiri wa anga sio tu hapa nchini bali kwenye Ukanda mzima wa Afrika Mashariki. Kuhusu nishati ya umeme; kama mnavyofahamu, nchi yetu imegundua kiasi kikubwa cha gesi. Takriban futi za ujazo trilioni 57. Tumeanza kutumia gesi hiyo kutekeleza miradi ya kuzalisha umeme. Vilevile, tupo mbioni kuanza ujenzi wa mradi mkubwa wa kufufua umeme kwa kutumia maji wa Stiglier’s Gorge, ambao utazalisha takriban Megawati 2,100. Tunataka kwanza tuwe na umeme mwingi ambao ikibidi tutauza hadi kwa Nchi nyingine Wanachama; lakini pili tunalenga kupunguza uzalishaji wa umeme wa mafuta ili kuifanya bei ya umeme nayo iwe chini. Sambama na hayo, tunashirikiana na Nchi nyingine Wanachama kutekeleza baadhi ya miradi. Tunatekeleza na wenzetu wa Kenya mradi wa kusafirisha umeme wa msongo wa kilovoti 400 unaoanzia Zambia, kupita hapa Tanzania na kuelekea Kenya. Tunatekeleza na Uganda mradi wa kufufua umeme wa Kikagati – Murongo. Aidha, tupo kwenye majadiliano na Rwanda pamoja na Uganda kutekeleza mradi wa kuzalisha umeme pale Songezi. Ni imani yangu kuwa miradi hii, pamoja na ile inayotekelezwa kwenye Nchi nyingine Wanachama itakapokamilika; tutakuwa tumefanikiwa kuimarisha huduma ya usafiri na upatikanaji umeme kwenye nchi zetu. Na hilo likitokea, sio tu tutakuza sekta ya viwanda, bali pia tutaimarisha Jumuiya yetu na kukuza uchumi kwenye nchi zetu. Ombi langu kwa wana-Afrika Mashariki tuendelee kujiamini. Mimi naamini, tukijiamini, tutaweza. Hivi punde, nimeeleza kuhusu ujenzi wa reli, ununuzi wa ndege na ujenzi wa meli mpya; haya yote tunayafanya kwa fedha zetu wenyewe. Naamini hata nchi nyingine zinaweza kufaya hivyo. Nitumie fursa hii pia kutoa wito kwa Sekretarieti ya Afrika Mashariki, kupitia kwa Katibu Mkuu wake ambaye nimefurahi yupo hapa, kuendelea kuratibu na kufuatilia kwa karibu utekelezaji wa miradi mbalimbali ya miundombinu kwenye Jumuiya. Baadhi ya miradi inachukua muda mrefu kutekelezwa, ukiwemo wa Barabara ya Bagamoyo – Horohoro – Malindi. Sambamba na hayo, nawasihi Waheshimiwa Wabunge wa Afrika Mashariki nanyi kulipa kipaumbele suala hili la ujenzi wa miundombinu. Kama mnavyofahamu, ujenzi wa miundombinu unahitaji fedha nyingi. Kwenye Mkutano wa Wakuu wa Nchi kuhusu Miundombinu uliofanyika mapema mwaka huu Jijini Kampala ilielezwa kuwa nchi za Afrika Mashariki zinahitaji angalau Dola za Marekani bilioni 78 ili kuboresha na kuimarisha miundombinu. Hiki ni kiasi kikubwa. Hivyo basi, ninyi Waheshimiwa Wabunge mnao wajibu wa kuwashawishi na kuwahamasisha wawekezaji kutoka ndani na nje ya Jumuiya yetu kuwekeza kwenye eneo hili la miundombinu. Nimefurahi leo hapa tunao Waheshimiwa Mabalozi na Wawakilishi wa Taasisi za Kimataifa. Ninaamini wataendelea kutuunga mkono katika eneo hili. Mheshimiwa Spika wa Bunge la Afrika Mashariki; Nimeongea mengi. Lakini, kabla sijahitimisha hotuba yangu, naomba uniruhusu niseme mambo machache ya mwisho. Jambo la kwanza, napenda kutumia fursa hii kueleza kuwa Tanzania ikiwa miongoni mwa waanzilishi wa Jumuiya hii itaendelea kuwa mwanachama mwaminifu. Tutaendelea kushirikiana na Nchi wengine Wanachama katika kutimiza dira na malengo ya Jumuiya hii. Tutaheshimu na kutekeleza maamuzi mbalimbali ambayo kama Nchi Wanachama tutayafikia kwa pamoja. Na katika hili, napenda kuarifu kuwa mwaka jana nchi yetu iliridhia Itifaki ya Jumuiya kuhusu Masuala ya Amani na Usalama (Protocol on Peace and Security). Mapema mwaka huu, nchi yetu imezindua Pasipoti Mpya ya Kielektroniki ya Afrika Mashariki ya Tanzania, kama ilivyoamualiwa na Jumuiya yetu. Hii yote inathibitisha kuwa Tanzania inaheshimu maamuzi ya Jumuiya hii. Pili, Jumuiya yetu inazidi kukua. Hivi sasa ina Nchi Wanachama sita; na idadi ya watu wapatao milioni 170, kama ilivyoeleza. Hii imeziongezea nguvu nchi zetu. Na kama tukiendelea kushikamana, nina imani, Jumuiya yetu itazidi kuimarika, sauti yake itaongezeka na tutaheshimika kimataifa. Ninyi Wabunge wa Afrika Mashariki ni kiungo muhimu katika kuhakikisha hili linafanikiwa. Mkiwa wawakilishi wa wananchi mnayo nafasi kubwa ya kuwaunganisha wana-Afrika Mashariki wote; lakini pia kuwaelimisha na kuwatahadharisha dhidi ya watu wenye nia mbaya na Jumuiya yetu. Ni wajibu wenu kuwaelimisha wananchi ili umoja na mshikamano wetu uzidi kudumu kwa manufaa ya kizazi cha sasa na kijacho. Baba wa Taifa letu na mmoja wa waasisi wa Jumuiya hii, Mwalimu Julius Kambarage Nyerere, aliwahi kusema, naomba nimnukuu “Unity will not make us rich, but it can make it difficult for Africa and the African peoples to be disregarded and humiliated”. Mwisho wa kunukuu. Suala la tatu na mwisho, lakini sio mwisho kwa umuhimu; nadhani nitafanya makosa kama nitahitimisha hotuba yangu bila kueleza japo kwa ufupi hali ilivyo hapa nchini. Kwa ujumla, nchi yetu inaendelea vizuri. Kama mnavyofahamu, tu miongoni mwa nchi tano ambazo uchumi wake unakua kwa kasi Barani Afrika. Mwaka jana uchumi ulikua kwa asilimia Kisiasa, kama mnavyoona nchi yetu ni tulivu na ina amani. Muungano wetu pia unazidi kuimarika. Kesho kutwa unafikisha miaka 54. Kwa kuwa bado mtakuwa hapa Dodoma, nitumie fursa hii kuwaalika Sherehe za Muungano wetu, ambao ni wa pekee Barani Afrika, ambazo kwa bahati nzuri zitafanyika hapa Dodoma. Mheshimiwa Spika wa Bunge la Afrika Mashariki; Waheshimiwa Wabunge wa Afrika Mashariki Waheshimiwa Viongozi mliopo; Wageni Waalikwa Wote, Mabibi na Mabwana; Naomba nihitimishe kwa kuwashukuru Wabunge wa Afrika Mashariki kwa kunialika kuhutubia Bunge lenu. Narudia tena, Serikali ninayoingoza itatoa ushirikiano wa kutosha kwa Bunge hili. Namshukuru pia Mheshimiwa Spika Job Ndugai pamoja na Wabunge wote wa Bunge la Jamhuri ya Muungano wa Tanzania kwa kuridhia shughuli hii ifanyike hapa kwenye eneo lenu. Na hii inadhihirisha uhusiano mzuri uliopo kati ya Bunge hili la Afrika Mashariki pamoja na Mabunge ya Nchi Wanachama. Napenda pia kutumia fursa hii kuwashukuru na pia kuwapongeza Vyombo vya Ulinzi na Usalama pamoja na Wananchi wa Mkoa wa Dodoma wakiongozwa na Mkuu wa Mkoa, Mheshimiwa Dkt. Binilith Mahenge, kwa kuwapokea vizuri wageni wetu na kwa kuhakikisha amani na utulivu vinaendelea kudumishwa. Waheshimiwa Viongozi, nilifundishwa na Mbunge wa hapa Dodoma kuwa wanasiasa huwa tuna mwisho na mwisho kabisa. Sasa naomba niseme la mwisho kabisa. Na hapa naomba ninukuu maneno mengine ya Mwalimu Nyerere aliyosema kwenye Sherehe za Miaka 50 Uhuru wa Ghana, nanukuu, “Kizazi changu kiliongoza jitihada za kuleta uhuru wa kisiasa wa Bara letu. Kizazi cha sasa cha Waafrika hakina budi kuchukua kijiti pale tulipoishia, na kwa nguvu mpya, kusukuma mbele maendeleo ya Bara letu”, mwisho wa kunukuu. Kwa kutumia maneno hayo ya Mwalimu Nyerere, napenda nitoe wito kwenu ninyi Waheshimiwa Wabunge na wana-Afrika Mashariki wote kushikamana na kushirikiana, na kwa pamoja tushike kijiti na kuendeleza pale walipoishia waasisi na viongozi wetu waliotangulia. “Mungu Libariki Bunge la Nne la Afrika Mashariki” “Mungu Ibariki Jumuiya Yetu ya Afrika Mashariki” “Ahsanteni Sana kwa Kunisikiliza”