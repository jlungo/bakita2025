  `  HOTUBA  YA  JAJI  MKUU  PROF.  IBRAHIM  HAMIS  JUMA  SIKU  YA  SHERIA  NCHINI,  DODOMA  TAREHE  2  FEBRUARI,  2022  MAUDHUI:  ZAMA  ZA  MAPINDUZI  YA  NNE  YA  VIWANDA:  Mhe.  Samia  Suluhu  Hassan,  Rais  wa  Jamhuri  ya  Muungano  wa  Tanzania,  Mhe.  Dkt.  Tulia  Ackson  (Mb),  Naibu  Spika  wa  Bunge  la  Jamhuri  ya  Muungano  wa  Tanzania,  Wahe.  Majaji  wa  Mahakama  ya  Rufani,  Mhe.  Khamis  Ramadhan  Abdalla,  Kaimu  Jaji  Mkuu  wa  Zanzibar,  Mhe.  Mustapher  Mohamed  Siyani,  Jaji  Kiongozi,  Mhe.  George  B.M  Simbachawene  (Mb)  Waziri  wa  Katiba  na  Sheria,  Wahe.  Majaji  wa  Mahakama  Kuu,  Wahe.  Majaji  Wakuu  wastaafu  na  Majaji  Wastaafu,  Mhe.  Dkt.  Eliezer  Mbuki  Feleshi,  Mwanasheria  Mkuu  wa  Serikali,  Prof.  Elisante  Ole  Gabriel,  Mtendaji  Mkuu  wa  Mahakama  ya  Tanzania,  Mhe.  Wilbert  Chuma  Msajili  Mkuu  wa  Mahakama  Tanzania  Wakuu  wa  vyombo  vya  Ulinzi  na  Usalama,  Rais  wa  Chama  cha  Wanasheria  Tanganyika,  Wahe.  Mabalozi  na  Wawakilishi  wa  Mashirika  ya  Kimataifa,  Wasajili,  Wakurugenzi  na  Watendaji  wa  Mahakama,  Mahakimu  na  Mawakili,  Viongozi  wa  vyama  vya  Siasa,  Viongozi  wa  Dini,  Wageni  waalikwa,  Mabibi  na  Mabwana.  UTANGULIZI  Mheshimiwa  Rais,  Awali  ya  yote,  napenda  kumshukuru  Mwenyezi  Mungu  mwingi  wa  rehema,  kwa  kutujalia  amani,  afya  njema  na  kwa  kutukutanisha  kwa  mara  nyingine  tena  katika  siku  hii  muhimu  kwa  Mahakama  ya  Tanzania.  Kwa  niaba  ya  Mahakama  ya  Tanzania  natoa  shukrani  za  dhati  kwako  kwa  kukubali  mwaliko  wangu  wa  kuwa  Mgeni  Rasmi  katika  sherehe  hii.  Hii  ni  mara  yako  ya  kwanza  kuadhimisha  nasi  Siku  ya  Sheria  nchini  baada  ya  kuapishwa  kuwa  Rais  wa  Jamhuri  ya  Muungano  wa  Tanzania,  mnamo  tarehe  19  Machi,  2021.  Mheshimiwa  Rais,  Pamoja  na  kuashiria  kuanza  kwa  Kalenda  ya  Shughuli  za  Mahakama,  SIKU  YA  SHERIA  ni  siku  ya  kutafakari  namna  SHERIA  ilivyoweza  kutuwezesha  sisi  watanzania,  kwa  miaka  sitini  ya  uhuru,  kuishi  pamoja  na  kufanya  shughuli  zetu  kwa  udugu,  utulivu,  amani  na  umoja.  Hapana  shaka  yoyote,  mfumo  wetu  wa  Sheria  na  Mahakama,  umechangia  sisi  kuwa  wamoja.  Huko  Marekani,  Siku  ya  Sheria  husherehekewa  tarehe  Mosi  ya  Mwezi  Mei  kila  mwaka.  Wamarekani  hutumia  SIKU  YA  SHERIA  kukumbushana  umuhimu  wa  UTAWALA  WA  SHERIA,  na  Sheria  kama  MSINGI  wa  Taifa  lao.  Hapa  Tanzania,  tumejiwekea  utaratibu  kila  mwaka,  kabla  ya  Mwaka  wa  Mahakama  kuanza,  MAHAKAMA,  WADAU  WA  SEKTA  YA  SHERIA  wajumuike  pamoja  na  wananchi  kukumbushana  umuhimu  wa  Sheria  kupitia  sherehe  ya  WIKI  YA  SHERIA  na  SIKU  YA  SHERIA.  KAULI  MBIU  MWAKA  2022  Mheshimiwa  Rais,  kauli  mbiu  ya  Siku  ya  Sheria  mwaka  huu  ni:  -  “ZAMA  ZA  MAPINDUZI  YA  NNE  YA  VIWANDA:  SAFARI  YA  MABORESHO  KUELEKEA  MAHAKAMA  MTANDAO.”  Kauli  mbiu  hii  inatambua  MSINGI  IMARA  wa  uwekezaji  katika  matumizi  ya  teknolojia  na  kutekeleza  kwa  vitendo  Dira  ya  Taifa  ya  Maendeleo  2025.  Kauli  mbiu  inatambua  pia  umuhimu  wa  kujenga  juu  ya  MSINGI  IMARA  WA  TEKNLOJIA  ILIYOPO  kwa  kutumia  Mapinduzi  ya  Nne  ya  Viwanda  kuleta  maboresho  makubwa  zaidi  katika  utoaji  haki.  Mheshimiwa  Rais,  Miaka  22  iliyopita,  Hayati  Benjamin  William  Mkapa  (Rais  wa  Awamu  ya  Tatu  wa  Jamhuri  ya  Muungano  wa  Tanzania)  aliandika  Utangulizi  wa  Dira  ya  Maendeleo  ya  Taifa  2025  akiwahadharisha  Watanzania  kuwa  Karne  ya  21  iliyoanza  tarehe  1  Januari  2000,  ilikuwa  ikiashiria  kuanza  kwa  dunia  iliyo  tofauti  kabisa  na  dunia  ambayo  ilikuwa  tumeizoea  katika  karne  ya  20  ambayo  ilifikia  ukingoni  tarehe  31  Desemba  1999.  Alituasa  tujitayarishe  kukabiliana  na  ushindani  mkali  utakaokuwa  ndio  sifa  kubwa  ya  karne  ya  21.  Kwamba,  Karne  ya  21  itatawaliwa  na  wale  walio  na  teknolojia  iliyo  bora  zaidi  ya  wengine,  wanaozalisha  mali  na  huduma  zenye  tija  kubwa  zaidi  ya  wengine,  wenye  miundombinu  ya  kisasa  na  bora  ya  usafiri  na  mawasiliano,  na  wenye  ujuzi  wa  hali  ya  juu,  na  wenye  udhubutu.  Alimalizia  utangulizi  kwa  kusema  kuwa,  kama  tunataka,  kama  taifa,  kuwa  washiriki  hai  katika  maendeleo  ya  karne  ya  21,  lazima  tutafute  namna  ya  kuboresha  na  kujiimarisha  katika  maeneo  yote  ya  ushindani  aliyoyataja.  Kauli  Mbiu  ya  Mwaka  huu  (2022)  inajenga  hoja  kuwa,  Mahakama,  wadau  wa  Mahakama  na  wananchi  kwa  ujumla,  tujiimarishe  zaidi  kwa  udhubutu  wa  kutumia  teknolojia  inayoletwa  na  Mapinduzi  ya  Nne  ya  Viwanda.  Mfumo  wetu  wa  utoaji  haki  utatoa  huduma  bora  zaidi  tukitumia  teknolojia  zinazozalishwa  chini  ya  Mapinduzi  ya  Nne  ya  Viwanda.  Mheshimiwa  Rais,  Mahakama  ya  Tanzania  itakosa  fadhila  ikijidai  kuwa  Mahakama  ya  Tanzania  iliwekeza  na  kutumia  vifaa  vya  TEHAMA  kutokana  juhudi  za  Mahakama  peke  yake  bila  kubebwa  na  uwezeshaji  mkubwa  uliofanywa  na  Serikali  ya  Tanzania.  Uwekezaji  uliwezekana  kupitia  Mpango  Mkakati  2016-  2021  na  Programu  ya  Maboresho  uliotokana  na  Mkopo  wa  Benki  ya  Dunia  kwa  Serikali  ya  Tanzania  kwa  manufaa  ya  Mahakama  ya  Tanzania.  Aidha,  uwezeshwaji  wa  Serikali  ulipitia  pia  miundombinu  ya  Mkongo  wa  Mawasiliano,  Sheria  zilizotungwa  na  Sera  ya  TEHAMA  na  ushauri  kutoka  wataalamu  wa  SERIKALI  MTANDAO  umechangia  kuifikisha  Mahakama  katika  matumizi  makubwa  ya  teknolojia  katika  utoaji  haki.  Mheshimiwa  Rais,  Kauli  Mbiu  ya  Mwaka  huu  ina  msisitizo  muhimu  kuwa,  katika  kipindi  cha  miaka  minne  ijayo  kabla  ya  mwisho  wa  robo  ya  kwanza  ya  karne  ya  21  ifikapo  31/12/2025,  huduma  za  Mahakama  ya  Tanzania  zifikie  kiwango  cha  MAHAKAMA  MTANDAO.  Azma  hii  itawezekana  kwa  msingi  uliowekwa  na  utekelezwaji  wa  Mpango  Mkakati  wa  Mahakama  wa  Miaka  Mitano  2015/16—2019/2020  na  Mpango  wa  Maboresho  ya  Mahakama,  ambao  uliongozwa  na  nguzo  tatu  za  kimaboresho:  1.  Utawala  Bora,  Uwajibikaji  na  Usimimizi  wa  Rasilmali;  2.  Haki  kufikika  na  kupatikana  kwa  wakati;  na  3.  Kuimarisha  Imani  ya  umma  kwa  Mahakama,  na  kuwashirikisha  wadau.  Mheshimiwa  Rais,  Kauli  Mbiu  inatutaka  tusirudi  nyuma  katika  teknolojia  tuliyonayo.  Tutumie  Mapinduzi  ya  Nne  ya  Viwanda  kwa  kuiendeleza  zaidi.  Kwa  miaka  iliyobaki  kabla  ya  tarehe  31/12/2025,  ninawasihi  watumishi  wa  Mahakama  na  wadau  wote  katika  sekta  ya  Sheria,  tuendelee  kuvuna  faida  ya  uwekezaji  katika  teknolojia.  6  Zipo  faida  nyingi  kutokana  na  kujenga  juu  ya  msingi  wa  mafanikio  yaliyopo.  Uvumbuzi,  ubunifu  na  teknolojia  zinaweza  kupanua  na  kufungua  mipaka  na  kuwezesha  upatikanaji  wa  haki  kupitia  Mahakama  zinazotoa  huduma  kimtandao,  msaada  wa  kisheria  na  elimu  ya  sheria  kwa  umma  kupatikana  kupitia  mitandao,  na  wananchi  wenye  matatizo  ya  kisheria  kuweza  kupata  majibu  ya  maswali  yao  kupitia  mitandao  ili  waweze  kufanya  uamuzi  wenye  uelewa  kabla  ya  kufungua  shauri  mahakamani  au  kutafuta  suluhu  nje  ya  Mahakama.  Teknojia  ndio  jibu  kwa  kuhakikisha  kuwa  kila  mwananchi  anapata  taarifa  muhimu  kuhusu  upatikanaji  wa  haki  zake.  Kwa  mfano,  teknolojia  zinawawezesha  wananchi  kusoma  sheria,  taratibu  za  kimahakama  zilizopo  katika  mitandao  na  hili  huwawezesha  hata  wale  walio  mbali  na  huduma  za  wanasheria  kuweza  kujisomea  wenyewe  sheria  hizo  na  hukumu.  Maboresho  yanayoletwa  kupitia  teknoljia  yanayorahisisha  upatikanaji  wa  Haki  kwa  kila  mtu,  yana  faida  ya  kusogezea  huduma  za  utoaji  haki  kuyafikia  makundi  ya  wasiojiweza,  ambayo  kwa  kawaida  huwa  mbali  na  huduma  za  kisheria  na  utoaji  haki.  Kwa  njia  hii,  haki  itapatikana  kwa  mizani  ya  usawa.  Faida  ya  Teknolojia  kwa  Mahakama  ya  Tanzania  Mheshimiwa  Rais,  kama  nilivyotamka  awali,  matumizi  ya  teknolojia  Mahakamani  kwa  kiasi  kikubwa  sana  yamechangiwa  uwekezaji  mkubwa  uliofanya  na  Serikali  katika  Mkongo  wa  Taifa  wa  Mawasiliano  na  Teknolojia.  Ni  baada  ya  uwekezaji  huo,  na  baada  ya  kutungwa  Sheria  na  Kanuni  wezeshi,  Mahakama  ya  Tanzania  imeweza  kuanza  safari  ya  kuelekea  Mahakama  Mtandao  kwa  lengo  kuu  la  kuleta  ufanisi,  uwazi  na  kuwapunguzia  gharama  wananchi  na  watumiaji  wengine  wa  huduma  za  utoaji  haki.  Mheshimiwa  Rais,  uwekezaji  uliofanywa  na  Serikali  ya  Tanzania  katika  Mkongo  wa  Mawasiliano  wa  Taifa,  umewezesha  Mahakama  kuunganishwa  vituo  zaidi  ya  157  vya  Mahakama  kwenye  Mkongo  huo.  Kunganishwa  huku  umepanua  matumizi  ya  Tehama  katika  ngazi  zote  za  Mahakama  za  Tanzania  na  imewezesha  upatikanaji  wa  haki  kwa  wakati.  Kupitia  Mkongo,  Mahakama  ya  Tanzania  imesogeza  huduma  za  Mahakama  karibu  zaidi  na  wananchi.  Aidha,  mifumo  ya  kielektroniki  imeweka  mazingira  ambayo  yamewezesha  kubadilishana  taarifa  kati  ya  Mahakama,  taasisi  na  wadau  katika  Mfumo  mzima  wa  utoaji  haki  nchini.  Mheshimiwa  Rais,  moja  ya  mafanikio  makubwa  ya  matumizi  ya  TEHAMA  katika  shughuli  za  utoaji  haki  ni  Mfumo  wa  Kielekitroniki  wa  Kusajili  na  Kuratibu  Mashauri  (JSDS2)  uliozinduliwa  mwaka  2019.  Mfumo  huu  umewezesha  na  kurahisisha  usajili  wa  mashauri  (Case  Registration),  Majaji  na  Mahakimu  Wafawidhi  kuwapangia  Majaji  na  Mahakimu  mashauri  ya  kusikiliza  (Case  Assignment),  utayarishaji  wa  kumbukumbu  za  mashauri  kuanzia  yanaposajiliwa  hadi  hatua  ya  kutolewa  hukumu  au  maamuzi  (Case  Proceedings),  usajili  wa  mashauri  kwa  njia  ya  mtandao  unaowawezesha  wadaawa  na  wadau  walio  mbali  na  vituo  vya  mahakama  kusajili  mashauri,  nyaraka  na  viambatishi  wakati  wowote  ule,  kusambaza  taarifa  za  mashauri  kwa  wahusika  kupitia  ujumbe  mfupi  (SMS  Notification).  Mheshimiwa  Rais,  Mfumo  wa  JSDS2  umeunganishwa  na  mfumo  wa  malipo  wa  Serikali  (GePG)  kuwezesha  kulipa  tozo,  ada  na  faini  kwa  njia  ya  mitandao.  Ukusanyaji  wa  takwimu  za  mashauri  umefanikishwa  na  mfumo  wa  JSDS2  na  taarifa  zote  za  mashauri  zinazohitajika  hupakuliwa  kutoka  katika  mfumo  huu.  Dashibodi  ya  mfumo  huu,  ni  muhimu  kwa  kutoa  taarifa  za  kitakwimu  za  kila  siku  na  kila  mwezi  juu  ya  mashauri  yaliyofunguliwa  katika  kituo  chochote  cha  Mahakama  au  ngazi  yoyote  kuhusu:  mashauri  yaliyosajiliwa  kwa  njia  za  kawaida  au  kwa  mitandao;  mashauri  yaliyotolewa  maamuzi;  mashauri  ambayo  bado  yanaendelea;  mashauri  ambayo  hayajapangwa  kwa  Majaji  au  Mahakimu;  mashauri  ya  mlundikano;  mzigo  wa  mashauri  unaobebwa  na  kila  Jaji  au  Hakimu.  Usimamizi  na  ufuatiliaji  (Monitoring  &  Evaluation)  wa  shughuli  za  Mahakama  umeimarika  sana  kulinganisha  na  kipindi  cha  nyuma  kabla  ya  uwekezaji  huu  muhimu.  Mheshimiwa  Rais,  uwekezaji  katika  TEHAMA  umeiwezesha  Mahakama  kuwa  na  mfumo  wa  Usajili,  Usimamizi  na  Utambuzi  wa  Mawakili  (Mjue  Wakili  Wako  -  eWak  ,  Mfumo  huu  unawapambanua  Mawakili  wenye  leseni  hai  na  kustahili  kutoa  huduma  za  Uwakili.  Huduma  nyingine  ni  upatikanaji  wa  Maamuzi  yote  ya  Mahakama  Kuu  na  Mahakama  ya  Rufani  kwa  kupitia  mfumo  wa  TANZLII,  Tovuti  ya  Mahakama  yenye  taarifa  muhimu  kwa  wadau,  wadaawa,  watumiaji  wa  huduma  za  Mahakama  na  wananchi  wengine  kwa  ujumla.  Virtual  Court  (Video-Conference)  ni  Mfumo  wa  kutekeleza  majukumu  mbalimbali  yanayohusisha  vikao  kwa  njia  ya  video  bila  wahusika  kulazimika  kukutana  ana  kwa  ana.  Mahakama  ya  Tanzania  inatumia  Teknolojia  hii  kuendesha  mashauri  na  kutoa  mafunzo  mbalimbali  kwa  watumishi  na  wadau  wengine.  Mfumo  huu  umesimikwa  katika  vituo  vya  Mahakama  na  pia  katika  baadhi  ya  magereza.  Kwa  mwaka  2021  pekee,  jumla  ya  mashauri  17,979  yalisikilizwa  kwa  kutumia  mfumo  huu.  Matumizi  ya  virtual  court  yanakadiriwa  kuokoa  kiasi  cha  shilingi  2,750,092,736  kwa  mwaka  kwa  upande  wa  Magereza,  Mawakili,  Mahakama  na  Wadau  wengine.  Mheshimiwa  Rais,  Nafurahi  pia  kukujulisha  wewe  na  umma  wa  watanzania  kuwa  kuanzia  tarehe  01  Septemba,  2021  MAHAKAMA  inatumia  Ofisi  Mtandao  (e-office)  kuendesha  shughuli  za  kiutawala.  Mfumo  huu  unaendeshwa  na  kusimamiwa  na  Mamlaka  ya  Serikali  Mtandao  (eGA)  chini  ya  Ofisi  ya  Rais  Utumishi.  Matumizi  ya  mfumo  huu  yanaokoa  gharama  kubwa  ya  shajala  (stationeries)  na  muda  wa  kushughulikia  majalada.  Mfumo  huu  uwawezesha  Viongozi  wa  Mahakama  kushughulikia  majalada  mahali  popote  wanakapokuwa  maadamu  kuna  Internet  pamoja  na  program  maalum  ya  “Virtual  Private  Network  (VPN)”  ambayo  inaunganisha  mtumiaji  na  mtandao  wa  Serikali  (GovNet).  Mfumo  huu  unatunza  siri  kuliko  hata  nakala  ngumu.  Mheshimiwa  Rais,  Kwenye  hili  la  e-office,  naomba  kutoa  wito  kwa  wadau  wetu  wote  kwamba  hawana  haja  tena  ya  kuhangaika  kutuma  barua  kwa  posta  au  kuleta  Makao  Makuu  ya  Mahakama  Tanzania,  badala  yake  tunayo  masijala  ya  Makao  Makuu  kwenye  mtandao  na  kwamba  baada  ya  kuweka  barua  kwenye  mfumo  wa  pdf,  kwa  barua  za  kawaida  tuma  kama  kiambatisho  kwenye  anwani  ya  barua  pepe  ambayo  ni;  barua@judiciary.go.tz  na  kama  ni  barua  ya  siri  tuma  kwenye  baruasiri@judiciary.go.tz  .  Kwa  kufanya  hivyo  mteja  atakuwa  amekabidhi  barua  yake  kwenye  masijala  yetu  na  hana  haja  tena  ya  kutuma  nakala  ngumu.  Mara  barua  yake  itakapopokelewa  atajulishwa  muda  uleule  kwa  njia  ya  Barua  Pepe  kwamba  tumeipokea  na  inashughulikiwa.  Bado  wadau  hawajabadilika  kifikra  kwani  wengi  kwenye  taasisi  nyingi  bado  wanatuma  nakala  ngumu  kisha  tuanze  tena  kuzibadili  kutoka  nakala  ngumu  na  kwenda  nakala  tepe  ili  kufanyiwa  kazi  kwenye  e-office.  Mheshimiwa  Rais,  Kwa  kuonyesha  dhamira  ya  dhati  ya  kuelekea  Mahakama  Mtandao,  Mahakama  imenunua  laptop  1,388  kwa  Majaji  na  Mahakimu.  Laptop  hizi  ni  nyenzo  muhimu  katika  kutelekeza  majukumu  yao  katika  mazingira  ya  mahakama  mtandao.  Pamoja  na  kutumia  laptop  hizi  kuandika  hukumu  na  mwenendo  wa  mashauri.  Vilevile,  zinatumika  katika  kufanya  tafiti  na  hivyo  kuongeza  ubora  wa  hukumu  na  upatikanaji  wa  haki  kwa  wakati.  Mheshimiwa  Rais,  Kwa  upande  wa  huduma  za  internet  na  mtandao  wa  ndani  (MPLS  VPN),  Mahakama  ilikuwa  inatumia  jumla  ya  Shs.  113,473,911.64  kwa  mwezi.  Hata  hivyo,  viwango  vya  “bandwidth”  haviendani  na  mahitaji  halisi  ya  Mahakama;  Mhe.  Rais  wakati  wa  hotuba  yako  ya  uzinduzi  wa  Vituo  Jumuishi  vya  Utoaji  Haki  (IJ    sita  tarehe  6  Oktoba  2021,  ulielekeza  Mtendaji  Mkuu  wa  Mahakama  kukutana  na  viongozi  wa  Wizara  ya  Habari,  Mawasiliano  na  Teknolojia  ya  Habari  pamoja  na  Wizara  ya  Fedha  na  Mipango  kushughulikia  mahitaji  ya  Mahakama  ya  ongezeko  la  bandwidth.  Mheshimiwa  Rais,  Ninafuraha  kukutaarifu  kuwa  utekelezaji  wa  maelekezo  yako  unaendelea  vizuri  na  mpaka  sasa  Mahakama  inapata  huduma  ya  “internet”  ya  serikali  kupitia  Mamlaka  ya  Serikali  Mtando  (eGA).  Wakati  huo  huo,  IJC-Dodoma  na  Mahakama  Kuu  Masijala  Kuu  zimeingizwa  moja  kwa  moja  kwenye  Mtandao  wa  Serikali  (GovNet).  Hatua  hizi  zimepunguza  gharama  za  uendeshaji  kwa  jumla  ya  Shs.  41,353,053.25  kila  mwezi.  Ninamshukuru  sana  Waziri  wa  Wizara  ya  Habari,  Mawasiliano  na  Teknolojia  ya  Habari  (Mhe.  Nape    Nnauye)  pamoja  na  watendaji  wake  na  Waziri  wa  Fedha  na  Mipango  (Dkt.  Mwigulu  Lameck  Nchemba)  na  watendaji  wake  kwa  ushirikiano  mkubwa  ambao  wanatupatia  katika  kutatua  changamoto  ya  Bandwith.  Huduma  za  Mobile  Courts  Katika  kusogeza  huduma  kwa  wananchi,  Mahakama  imeendelea  kutoa  huduma  za  Mahakama  inayotembea  (Mobile  Court)  katika  maeneo  mbalimbali  ya  Mikoa  ya  Dar  es  Salaam  na  Mwanza.  Lengo  la  Mahakama  ni  kuongeza  magari  mengine  6  ya  kutoa  huduma  ya  Mahakama  inayotembea.  Kwa  mwaka  2021  pekee  Mahakama  inayotembea  imesikiliza  mashauri  866  kati  ya  mashauri  963  yaliyopokelewa.  Hatua  hadi  kufikia  Mahakama  Mtandao  Mheshimiwa  Rais,  safari  kufikia  Mahakama  Mtandao  ilianza  kwa  usanifu  na  ubunifu  wa  barabara  ya  kufikia  hiyo  Mahakama  Mtandao  inayotarajiwa.  Chini  ya  Mradi  wa  Maboresho  yanayofadhiliwa  na  Benki  ya  Dunia,  Kampuni  5  za  kimataifa  na  2  za  ndani  ziliomba  zabuni,  Kampuni  ya  TEHAMA  ya  NET  GROUP  kutoka  Estonia  ndio  ilishinda  zabuni  ya  kuwa  Mtaalamu  Elekezi  (Technical  Advisor)  kwa  kazi  ya  kutayarisha  uchambuzi  wa  kina  (detailed  feasibility  study)  kuhusu  mahitaji,  utayari  na  matumizi  ya  TEHAMA  katika  Mahakama  ya  Tanzania,  katika  safari  yake  kuelekea  Mahakama  Mtandao.  Katika  kupendekeza  hatua  za  kutekelezwa  ili  kufikia  hiyo  Mahakama  Mtandao,  Kampuni  ya  NETGROUP  ilitakiwa  kuendeleza  mafanikio  yaliyopatikana  kutoka  katika  Mfumo  wa  kielektroniki  wa  Kusajili  na  Kuratibu  Uendeshaji  wa  Mashauri  (JSDS2).  Mheshimiwa  Rais,  Kwa  mujibu  wa  Mtaalamu  Elekezi,  matayarisho  ya  Mahakama  Mtandao  ni  pamoja  na  matayarisho  ya  kuhama  kutoka  kupunguza  matumizi  ya  karatasi  hadi  matumizi  kwa  njia  za  ki-elektroniki  (Migration  of  records  from  paper  to  electronic  systems).  Idara  ya  Usimamizi  wa  Mashauri  ikishirikiana  na  Idara  ya  TEHAMA  zilishirikiana  kuchakata  na  kuhandisi  upya  taratibu  na  hatua  zote  za  kimahakama  katika  ngazi  zote  za  mahakama  ili  zisanifiwe  na  kugeuzwa  kutoka  utegemezi  wa  karatasi  hadi  kuwa  taratibu  za  ki-elektroniki.  Zoezi  hili  linaitwa  “Court  Business  Process  Re-engineering.”  Mtaalamu  Elekezi  alipewa  majukumu  kadhaa  muhimu.  Mosi,  alitakiwa  kuchambua  hatua  na  changamoto  zote  zitakazoweza  kujitokeza  katika  mpango  mzima  wa  safari  ya  kutoka  ngazi  zote  za  mahakama  za  kawaida  hadi  kufikia  Mahakama  Mtandao.  Lengo  hapa  ni  kuboresha  ufanisi,  kuongeza  uwazi  katika  utoaji  haki  na  kufikia  viwango  vya  kitaifa  na  kimataifa  vya  utoaji  haki  unaolenga  manufaa  ya  wananchi  (citizen-centric  justice  delivery).  Pili,  Mtaalamu  Elekezi  alipewa  pia  jukumu  la  kupima  utayari  wa  Mahakama  ya  Tanzania  kuhama  (Digital  Migration),  na  mambo  ya  kufanywa  wakati  wa  mpito  kutoka  Mahakama  za  Kawaida  (Manua    hadi  mahakama  mtandao  endelevu;  kuboresha  usalama  wa  taratibu  na  mipangilio  ya  kimahakama  katika  utoaji  haki;  usalama  wa  nyaraka  za  kimahakama;  Menejimenti  ya  Mashauri;  ufanisi  wa  upatikanaji  wa  taarifa  za  Mahakama  na  za  kimahakama.  Tatu,  alitakiwa  aainishe  hatua  zote  ambazo  mashauri  mbalimbali  na  shughuli  za  kimahakama  hupitia  hadi  haki  kutolewa  kwa  wahusika.  Maainisho  haya  ni  matayarisho  ya  kuhamisha  hatua  hizi  kwenda  kuwa  hatua  za  kimtandao.  Baada  ya  kuhama,  hatua  za  kimtandao  zitahusu  usimamizi  wa  mashauri  kwa  njia  ya  mtandao,  huduma  na  nyaraka  pepe  za  kimahakama,  usajili  wa  mashauri  kwa  njia  ya  mtandao,  hukumu  pepe,  utafiti  kufanyika  kupitia  Maktaba  Mtandao,  na  kadhalika.  Nne,  baada  ya  kuzipitia  taratibu  za  shughuli  za  kimahakama  (court  business  processes)  Mtaalamu  Elekezi  alipewa  jukumu  la  kubuni  na  kusanifu  mfumo  wa  kimtandao  ambao  utaendesha  shughuli  zote  za  kimahakama  na  kuunganisha  na  shughuli  za  wadau  wote  wa  Mahakama.  Mtaalamu  Elekezi  alieleza  kuwa  safari  ya  Mahakama  Mtandao  itahusu  kukamilika  kwa  mifumo  sita  au  zaidi  ya  matumizi  ya  TEHAMA,  ambayo  ni:  (  -Mfumo  wa  Usimamizi  wa  Mashauri  Mahakamani  (Case  Management);  (  -Mfumo  wa  Utawala  Kielektroniki  (e-Administration);  (  -Mfumo  wa  Kushughulikia  Malalamiko  Ki-elektroniki  (e-Complaints);  (  -Mfumo  wa  Usimamizi  wa  Hati  na  Nyaraka  Ki-elektroniki  (e-Document  Management);  (  -Maktaba-Mtandao  (e-Library)  na  (  -Usimamizi  wa  Mali  Ki-elektroniki  (e-Asset  Management).  Mheshimiwa  Rais,  Historia  inatufundisha  kuwa  kazi  ya  kuhama  kutoka  mfumo  mmoja  hadi  mwingine  sio  nyepesi;  ikizingatiwa  kuwa  kuhama  kunahusisha  pia  mabadiliko  ya  kifikra  na  kiutendaji  kazi  (Change  of  attitudes  and  work  culture).  Kazi  ya  Mtaalamu  Elekezi  ni  nyepesi  kuliko  kazi  ya  utekelezaji  ambao  watumishi  wa  Mahakama  na  Wadau  wanawajibika  kutekeleza  na  kufikia  Mahakama  Mtandao.  Kazi  muhimu  ya  awali  ni  ile  ambayo  Mtaalamu  Elekezi  aliita  “Business  Process  Re-Engineering.”  Kwa  Mahakama,  hii  ina  maana  ni  kupitia  upya  mnyororo  mzima  wa  utoaji  haki  kuanzia  shauri  linapofunguliwa,  kupangiwa  Jaji  au  Hakimu,  kupitia  hatua  zote  za  kusikilizwa  kwa  mujibu  wa  ngazi  mbali  mbali  za  mahakama  hadi  kufikia  uamuzi  wa  mahakama;  kutathmini  zitahamiaje  kuwa  taratibu  za  kimtandandao  zinazobeba  ufanisi,  uwazi  na  uharaka  wa  utoaji  haki.  Kwa  kuwa  mnyororo  mzima  wa  utoaji  haki  unaongozwa  na  taratibu  za  kisheria,  uhamiaji  kwenda  katika  Mahakama  Mtandao  utahitaji  mabadiliko  ya  sheria  na  taratibu  za  kimahakama  hususan  mabadiliko  yanayopunguza  vituo  katika  mnyororo,  kwa  nia  ya  kuweka  ufanisi  na  uwazi  katika  utoaji  haki.  Business  Process-Reengineering  ni  kutazama  upya  kabisa  sheria  zinazotumika  na  Mahakama,  kutazama  upya  taratibu  na  mfumo  mzima  wa  utoaji  haki  na  kuusanifu  ili  utumike  katika  mazingira  ya  mahakama  mtandao  kwa  nia  ya  kuongeza  ufanisi  katika  utoaji  haki,  kwa  ubora,  haraka  zaidi  na  kwa  gharama  nafuu.  Upembuzi  uliofanywa  na  Mtaalamu  Elekezi  ulibaini  mambo  kadhaa  ambayo  ni  muhimu  katika  kufanikisha  safari  ya  Mahakama  Mtandao.  MABADILIKO  YA  KIFIKRA  NA  KIUTENDAJI  KAZI  NI  KUTUMIA  SERA,  SHERIA,  TARATIBU  NA  UWEZESHWAJI  ULIOPO  KUFIKISHA  MAHAKAMA  NA  WADAU  KATIKA  MAHAKAMA  MTANDAO  Mheshimiwa  Rais,  Mahakama  Mtandao  itajengwa  katika  msingi  wa  mafanikio  yalipo  na  yajayo.  Mahakama  itaendelea  kutegemea  Uwekezaji  utakaokuwa  ukifanywa  na  Serikali  kadri  teknolojia  itakavyokuwa  ikibadilika  kulingana  na  kasi  ya  Mapinduzi  ya  Nne  ya  Viwanda.  Aidha,  Mahakama  imefanikiwa  kuwekeza  katika  TEHAMA  kutokana  na  Sheria  na  Kanuni  kama  Sheria  ya  Shughuli  za  Kimtandao  ya  Mwaka  2015  (Electronic  Transactions  Act  2015—Act  13  Of  2015),  zilizotungwa  kuweka  mazingira  mazuri  ya  matumizi  ya  TEHAMA.  Hivyo  hivyo,  mafanikio  ya  Mahakama  Mtandao  yatategemea  mabadiliko  ya  sheria  na  kanuni  kadri  Mapinduzi  ya  Nne  yatakavyokuwa  yakileta  mabadiliko  katika  teknolojia.  Nimeeleza  awali  kuwa  matumizi  ya  TEHAMA  katika  shughuli  za  kimahakama  yamewezekana  kupitia  Mkongo  wa  Taifa  wa  Mawasiliano.  Mtaalamu  Elekezi  aliitaarifu  Mahakama  kuwa  mfumo  wa  kisheria  uliopo  Tanzania  unaweza  kuhimili  na  kulea  Mahakama  Mtandao.  Vitambulisho  vya  Taifa  na  Anwani  za  Makazi  ni  Wezeshi  kwa  Mahakama  Mtandao  Safari  ya  Mahakama  Mtandao  itawezeshwa  pia  na  Mfumo  wa  Vitambulisho  vya  Taifa.  Safari  itategemea  sana  Mfumo  wa  Anwani  za  Makazi  ambao  umetolewa  na  Ofisi  ya  Rais  –  Tawala  za  Mikoa  na  Serikali  za  Mitaa.  Aidha,  mfumo  wa  POSTIKODI  chini  ya  Wizara  ya  Mawasiliano  utaisadia  Mahakama  katika  kujenga  mfumo  wa  Mahakama  Mtandao.  Katika  kikao  cha  Bajeti  cha  mwaka  jana  (2021),  Waziri  anayesimamia  TEHAMA  alibainisha  umuhimu  wa  Mradi  wa  Mfumo  wa  Anwani  za  Makazi  na  Postikodi.  Mhe  Waziri  Dkt.  Ndugulile  alisema:  “Mfumo  wa  Anwani  za  Makazi  na  Postikodi  ni  Mradi  unaotoa  taarifa  sahihi  ya  anapopatikana  mwananchi  na  utambulisho  wa  matumizi  ya  eneo  husika.  Taarifa  hizo  zinarahisisha  utoaji  na  ufikishaji  wa  huduma  za  Serikali  na  kijamii  mahali  alipo  mwananchi  sambamba  na  kuwezesha  biashara  mtandao  (e-Commerce).”  Hii  mradi  ni  muhimu  pia  kwa  Mahakama  inayoelekea  kuwa  na  Mahakama  Mtandao.  Kunapokuwa  na  biashara  mtandao,  lazima  pia  kuwepo  kwa  mfumo  wa  kutatua  migogoro  ya  kibiashara  kwa  njia  ya  mtandao  (online  dispute  resolution).  Aidha,  mashauri  yanapofunguliwa  Mahakamani,  husajili  majina  ya  wahusika  (washtakiwa,  wadaawa)  na  baadaye  hata  Mashahidi.  Anuani  za  makazi  za  watu  hawa  ni  muhimu  sana  katika  ubora  wa  huduma  za  Mahakama,  hasa  inayosajili  mashauri  kwa  njia  ya  Mtandao.  Mahakama  inapenda  kuwa  kila  Mtanzania  ambaye  anayo  kadi  ya  uraia,  aweze  kujidhamini  pale  anaposhtakiwa  kwa  makosa  yanayodhaminika.  Mahakama  haitaweza  kutoa  dhamana  kwa  wepesi  pale  kadi  ya  uraia  haiambatani  na  uthibitisho  wa  anuani  ya  Makazi  ya  muhusika.  MKONGO  WA  TAIFA  UNAUNGANISHA  MIFUMO,  TAASISI  ILI  IWEZE  KUZUNGUMZA  NA  KUSOMANA  Uwepo  wa  Mkongo  wa  Taifa  wa  Mawasiliano  (ICT  broadband  Back-Borne)  ni  muhimu  katika  kuviunganisha  vituo  mbali  mbali  vya  Mahakama,  na  kuunganisha  Mahakama  na  wadau  wake  na  watumiaji  wa  huduma  za  Mahakama  Mtandao  kwa  ujumla.  Mheshimiwa  Rais,  sasa  ndio  wakati  wa  Taasisi  za  umma  ambazo  zimefanya  uwekezaji  mkubwa  katika  mifumo  ya  teknolojia  kuunganishwa  na  mifumo  kuweza  kusomana  kupitia  Mapinduzi  ya  Nne  ya  Viwanda.  Kwa  mfano,  mifumo  ya  kidijitali  kuhusu  miliki  na  matumizi  ya  ardhi  inayosimamiwa  na  Wizara  ya  Ardhi,  ziweze  kusomeka  na  kutumiwa  moja  kwa  moja  na  Mahakama  za  Ardhi,  Mabenki,  wawekezaji  na  hata  wafanya  biashara  bila  kutembelea  masjala  za  ardhi.  Urahisi  wa  kufahamu  historia  ya  ardhi  anayotaka  kufanyia  shughuli  za  kiuchumi  ni  muhimu  katika  migogoro  inayopoteza  muda  wa  kusikilizwa  Mahakamani.  Mfumo  wa  kidijitali  kuhusu  miliki  na  matumizi  ya  ardhi  inayosimamiwa  na  Wizara  ya  Ardhi  isijikite  tu  katika  kukusanya  Kodi  ya  Ardhi  na  Kodi  ya  Majengo  peke  yake;  mfumo  usaidie  kusoma  na  taasisi  zingine  kwa  faida  ya  kupunguza  migogoro  inayoletwa  katika  ngazi  mbali  mbali  za  Mahakama  za  Ardhi  na  itumike  pia  kufanikisha  shughuli  za  kiuchumi.  AKILIBANDIA/AKILI  TARAKILISHI  YA  MAPINDUZI  YA  NNE  YA  VIWANDA  INATULAZIMU  KUBORESHA  NAMNA  TUNAVYOTUMIA  TEKNOLOJIA  TULIYOWEKEZA  Mheshimiwa  Rais,  Kuongezeka  hivi  karibuni  kwa  matumizi  ya  Akili  Bandia/Akili  Tarakilishi  (Artificial  Intelligence  -  A    katika  ufanyaji  kazi  maofisini  na  hata  uzalishaji  viwandani  ni  matokeo  ya  zama  za  Mapinduzi  ya  Nne  ya  Viwanda.  Mapinduzi  ya  Nne  ya  Viwanda  yanatulazimu  sote  tubadili  namna  ya  kutumia  teknolojia  tulizowekeza  pamoja  na  kubadili  mitizamo  katika  kiutendaji  kazi,  utoaji  huduma  kwa  umma,  uzalishaji  uchumi,  na  kiuwekezaji.  Mapinduzi  ya  Nne  ya  Viwanda  yanazitaka  Taasisi  za  Umma  na  Taasisi  binafsi  zihakikishe  kuwa  mifumo  yao  ya  teknolojia  inawasiliana  na  inaongea  katika  kufanikisha  ufanisi  na  uwazi  katika  utoaji  wa  huduma  kwa  umma.  MFANO  WA  MFUMO  WA  DIJITALI  WA  KUSIMAMIA  REKODI  ZA  ARDHI  UZUNGUMZE  NA  KUSOMANA  NA  MASJALA  ZA  MAHAKAMA  KUPUNGUZA  MIGOGORO  YA  ARDHI  Mfano  wa  karibu  wa  mifumo  mbali  mbali  ya  teknolojia  ya  Taasisi  kusomana  na  kusaidiana  katika  dunia  ya  Mapinduzi  ya  Nne  ya  Viwanda  ni  ule  wa  jirani  yetu  Jamhuri  ya  Kenya.  Mafanikio  yanayotarajiwa  kutoka  katika  utekelezaji  wa  mfumo  wa  dijitali  wa  kusimamia  rekodi  za  ardhi  uitwao  ARDHISASA  uliozinduliwa  na  Rais  Uhuru  Muigai  Kenyatta  mwezi  Aprili  mwaka  jana  (2021)  ni  kupunguza  mashauri  ya  ardhi  yanayowasilishwa  mahakamani.  Blog  ya  China  Radio  International  imeuelezea  mfumo  wa  ARDHISASA:  “Mfumo  huo  unaofahamika  kama  “ArdhiSasa”  utakuwa  na  rekodi  zote  za  ardhi  nchini  Kenya  ,  ambapo  wananchi  wataweza  kutafuta  habari  za  umiliki  wa  ardhi,  kutuma  maombi  ya  hati  miliki,  kuuza  ardhi  na  shughuli  zingine  za  mashamba.  Kuzinduliwa  kwa  mpango  huo  kutashirikisha  na  kutoa  suluhisho  kwa  mizozo  ya  kihistoria  ya  ardhi  pamoja  na  kutoa  hakikisho  la  usalama  na  thamani  ya  hati  yako  ya  umiliki  wa  ardhi  na  hivyo  kuzingatia  wito  wa  ‘Shamba  Lako,  Hati  Safi.  Kufuatia  uzinduzi  wa  “Ardhisasa”,  mfumo  wa  zamani  wa  usimamizi  wa  ardhi  jijini  Nairobi  umeondolewa.  Hata  hivyo,  wamiliki  wa  ardhi  ambao  huenda  wakose  kupata  hati  zao  wanashauriwa  kuwa  wavumilivu  huku  Wizara  ya  Ardhi  inapoendelea  kuimarisha  jukwaa  hilo  la  kidijitali.  Waziri  wa  Ardhi  Faridah  Karoney  alisema  jukwaa  hilo  la  kidijitali  litatumika  kama  kituo  cha  kutoa  huduma  na  taarifa  zote  za  Serikali  kuhusu  masuala  ya  ardhi.  Katibu  wa  Wizara  ya  Ardhi,  Nicholas  Muraguri  alisema  jukwaa  la  Ardhisasa  litawawezesha  Wakenya  kuanzisha  na  kufuatilia  shughuli  za  mashamba  wakiwa  nyumbani  au  ofisini  kwa  kutumia  simu  au  tarakilishi.”  http://swahili.cri.cn/20210428/6ac7b0c4-8225-  c64a-3247-f788cee3ca36.html  Mheshimiwa  Rais,  hapana  shaka  yoyote  kuwa,  Mapinduzi  ya  Nne  ya  Viwanda  yanachukua  fursa  nyingi  ambazo  hapo  awali  zilikuwa  zikishikiliwa  na  binadamu.  Hata  hivyo,  mapinduzi  hayo,  kwa  mfano  matumizi  ya  roboti  inayofanya  kazi  kama  mwanadamu,  italeta  faida  kubwa  ya  kuongeza  ufanisi.  Mheshimiwa  Rais,  ili  tuweze  kuyafaidi  Mapinduzi  ya  Nne  ya  Viwanda  Pamoja  na  Akili  bandia/Akili  Tarakilishi  (Artificial  Intelligence),  hatuna  budi  kuyafahamu  na  kutambua  maeneo  ambayo  yametumika  na  kutoa  faida.  Akili  Bandia  /  Akili  Tarakilishi  (A    inaweza  kuelezewa  kuwa  ni  kuruhusu  mashine  kuwa  na  tabia  ambayo  inaweza  kutafsiriwa  kuwa  ni  ya  kutumia  akili  kama  binadamu  ambaye  angeweza  kuwa  na  tabia  hiyo  iliyooneshwa  na  mashine.  Hii  ndio  tafsiri  ambayo  bwana  mmoja  aitwaye  John  McCarthy  aliitumia  mwaka  1956  alipozungumzia  Artificial  Intelligence.  Akili  Bandia  /  Akili  Tarakilishi  imetafsiriwa  pia  kuwa  ni  uwezo  wa  mashine  kuiga  akili  za  binadamu  na  kufanya  kazi  kama  kutatua  tatizo,  kufikiri,  kugundua  na  kutafuta  maana,  kutabiri  jambo  au,  kujifunza  kutokana  na  uzoefu  uliopita.  Akili  Bandia  /Akili  Tarakilishi  ni  kuifundisha  mashine  ifikiri  na  kutoa  maamuzi  chini  ya  uangalizi  au  hata  bila  ya  uangalizi,  na  hujumuisha  pia  kutumia  lugha  zaidi  ya  moja.  Ili  Akili  Bandia  au  Akili  Tarakilishi  iweze  kufanya  kazi,  inahitaji  ukusanyaji  wa  taarifa  za  kutosha  (big  data).  Akili  Bandia  inajitokeza  katika  mifumo  au  aina  mbali  mbali,  kwa  mfano,  utambuzi  wa  hotuba/sauti  au  utambuzi  wa  sura  au  picha  (speech  recognition,  face  or  image  recognition).  MAHAKAMA  YA  TANZANIA  YATAFUTA  AKILI  BANDIA  KWA  AJILI  YA  KUTAFSIRI  NA  KUANDIKA  TAARIFA  ZA  MASHAURI  MAHAKAMANI  KWA  LUGHA  YA  KISWAHILI  Mheshimiwa  Rais,  uundaji  wa  Roboti  ambazo  zinafanya  baadhi  ya  shughuli  za  Wanasheria,  ni  ujumbe  tosha  kwa  tasnia  ya  sheria  juu  ya  kujiimarisha  kwa  kujiendeleza  zaidi  ili  kukabiliana  na  ushindani  mkubwa  unaoendelea  kufuatia  mapinduzi  ya  nne  ya  viwanda.  Kutokana  na  mabadiliko  haya  kwenye  matumizi  ya  TEHAMA,  Mahakama  inafanya  jitihada  za  dhati  ili  kupitia  matumizi  ya  Artificial  Inteligence  (A  ,  tuwe  na  mfumo  wa  kutafsiri  na  kuandika  taarifa  za  mashauri  mahakamani  kwenye  lugha  zaidi  ya  Kumi.  Mkakati  huu  uko  kwenye  hatua  nzuri  ya  majadiliano.  Faraja  kubwa  tuliyonayo  ni  kwamba  katika  maandalizi  ya  Programu  hii,  hati-miliki  ya  modeli  ya  Kiswahili  (Swahili  Language  Mode    itakuwa  chini  ya  Mahakama  ya  Tanzaniag  ili  Mahakama  zingine  duniani  zikitaka  kutumia,  lazima  wapate  kibali  cha  Mahakama  ya  Tanzania  na  walipe  ‘license  fee’  ambayo  itakuwa  ni  chanzo  cha  mapato  kwa  Serikali.  Kwa  mantiki  hii  tunaweka  dhana  ya  Serikali  ‘kubidhaisha  Kiswahili’  kwenye  vitendo.  Tutashirikiana  kwa  karibu  na  Wizara  yenye  dhamana  na  Kiswahili  ili  kuzidi  kuimarisha  matumizi  ya  Kiswahili  katika  Mahakama  za  Afrika  Mashariki  (EA  ,  SADC  na  maeneo  mengine.  Mheshimiwa  Rais,  Programu  hii  tarajiwa  ya  kutafsiri  kutoka  lugha  ya  Kiingereza  hadi  Kiswahili  ni  kutambua  ukweli  wa  maneno  ya  Rais  wa  Awamu  ya  Tatu  Hayati  Benjamin  William  Mkapa  kuwa,  Karne  ya  21  itatawaliwa  na  wale  walio  na  teknolojia  iliyo  bora  zaidi  ya  wengine.  Mheshimiwa  Rais,  uamuzi  wa  Mahakama  kutumia  teknolojia  na  kuvuna  faida  kutoka  katika  Mapinduzi  ya  Nne  ya  Viwanda,  ni  kuhakikisha  kuwa  Nchi  yetu  inapojenga  uchumi  shindani,  utoaji  wa  haki  unakuwa  wa  viwango  vinavyokidhi  huo  ushindani.  Mahakama  ya  Tanzania  haiwezi  kufumbia  macho  yale  yanayoendelea  katika  jamii  wala  kubaki  nyuma  au  kuendelea  kukumbatia  mifumo  ya  kizamani  ya  uandishi  wa  mienendo  ya  mahakama  kwa  kuandika  kwa  mikono  wakati  Akili  Bandia  ipo  kuweza  kufanya  kazi  hiyo  kwa  wepesi  na  bila  gharama.  Mahakama  ya  Tanzania  haiwezi  kubaki  katika  zama  za  kianolojia  (analog  syste    iliyopitwa  na  wakati  katika  mfumo  la  utoaji  haki.  KARNE  YA  21  NI  WAKATI  TANZANIA  IFIKIRIE  ONLINE  COURTS  Mheshimiwa  Rais,  Katika  muda  huu  kabla  ya  mwisho  wa  robo  ya  kwanza  ya  Karne  hii  ya  21,  ndio  wakati  sahihi  kwa  Mahakama  ya  Tanzania,  kwa  kushirikiana  na  Mihimili  ya  Serikali  na  Bunge;  kuanzisha  mifumo  ya  kimahakama  ya  kidijitali  kwa  ajili  ya  utatuzi  wa  migogoro  ya  kibiashara  inayofanyika  kidijitali.  Kama  ambavyo  biashara  za  kawaida  zinazofanyika  nje  ya  mitandao  huzua  migogoro  inayohitaji  usuluhishi,  hivyo  hivyo,  biashara  kupitia  mitandao  inahitaji  mifumo  ya  kusuluhisha  migogoro  kwa  haraka  na  ufanisi  (expedited  Online  Dispute  Resolution).  Mamlaka  za  Tanzania  zinatakiwa  kuweka  mifumo  ya  kimtandao,  ambayo  itawahakikishia  wanaofanya  biashara  kupitia  mitandao,  wafanye  biashara  wakijua  kuwa  kuna  mifumo  ya  utatuzi  wa  migogoro  na  hii  itakuza  biashara  za  ndani  na  nje  ya  Tanzania  kupitia  mitandao.  Profesa  Richard  Susskind,  alikuwa  Mshauri  Maalum  wa  Jaji  Mkuu  wa  Uingereza  kuhusu  maswala  ya  matumizi  ya  Teknolojia  katika  utoaji  wa  haki.  Amekuwa  Mshauri  kwa  Majaji  Wakuu  Sita  wa  Uingereza  (Thomas  Henry  Bingham;  Harry  Kenneth  Woolf;  Nick  Phillips;  John  Thomas;  na  Ian  Duncan  Bunnet).  Mwezi  Septemba  Mwaka  jana  (2021),  alitoa  Mada  Maalum  katika  Mkutano  wa  Mwaka  wa  Jukwaa  la  Majaji  Wakuu  wa  Nchi  za  Kusini  na  Mashariki  ya  Africa  (Southern  Africa  Chief  Justices  Foru  .  Pamoja  na  kutoa  mada,  aliwapa  Majaji  Wakuu  nakala  ya  kitabu  chake  alichokiandika  mwaka  2019,  kiitwacho—  “ONLINE  COURTS  AND  THE  FUTURE  OF  JUSTICE!”  Yeye  ni  muumini  mkubwa  wa  huduma  za  usikilizwaji  wa  mashauri  kufanyika  kupitia  mitandao  bila  wahusika  wote  kukusanyika  katika  jengo  moja  (ONLINE  COURTS).  ONLINE  COURTS  ni  mahakama  ambayo  Majaji,  Mahakimu,  Waendesha  Mashtaka,  Mawakili,  Washtakiwa,  Mashahidi  na  waadaawa  hufanya  kazi  zao  zote  au  sehemu  za  kazi  zao  za  utoaji  huduma  za  haki  kupitia  mitandao  badala  ya  kukusanyika  katika  kumbi  za  mahakama  kama  tulivyozoea.  Profesa  Richard  Susskind  aliwasihi  Majaji  Wakuu  wachangamkie  faida  lukuki  zitokanazo  na  matumizi  ya  ONLINE  COURTS.  Alitaja  baadhi  ya  faida  kuwa  ni  zaidi  ya  maamuzi  (hukumu)  kupatikana  kwa  urahisi  kwa  kila  mtu.  Faida  zingine  kubwa  ni  pamoja  na  kuwawezesha  watumiaji  wa  huduma  za  mahakama  kuelewa  sheria  zinazotumika  kuendesha  mashauri  yao,  kuwewezesha  watumiaji  kujaza  fomu  mbali  mbali,  na  kuwewezesha  hata  kuendesha  mashauri  yao  bila  kuwategemea  mawakili.  Profesa  Richard  Susskind  aliwasihi  watunga  sera,  Majaji,  Wanasheria  katika  nchi  zote  kuangalia  upya  sheria,  taratibu  na  mazoea  katika  ngazi  mbali  mbali  za  mahakama  na  kupendekeza  namna  ambavyo  mfumo  huu  ulipo  sasa  unaweza  kuruhusu  mfumo  wa  usikilizaji  na  utoaji  haki  kwa  njia  za  mtandao.  Aliwasihi  kusimama  imara  dhidi  ya  changamoto  watakazokutana  nazo  na  kuangalia  picha  kubwa  duniani,  ambako  ushindani  katika  utoaji  haki  umefanikishwa  sana  na  matumizi  makubwa  ya  teknolojia.  Aidha,  amewataka  watambue  kuwa  zaidi  ya  nusu  ya  watu  duniani  wako  mbali  na  huduma  za  sheria  na  utoaji  haki  changamoto  ambayo  itapunguzwa  kwa  kiasi  kikubwa  na  matumizi  ya  teknolojia.  Profesa  Richard  Susskind  amewasisitizia  watunga  sera,  Majaji,  Wanasheria  kuwa,  tupende  tusipende  Karne  hii  ya  21  ni  ya  Maboresho  kupitia  Mapinduzi  ya  Nne  ya  Viwanda.  Ametukumbusha  kuziangalia  upya  SHERIA  zetu  zote,  KANUNI  zote  na  TARATIBU  zetu  zote  za  utoaji  haki;  na  tufanye  tathmini  kama  zinakwenda  sambamba  na  kasi  ya  Mabadiliko  Makubwa  katika  Mapinduzi  ya  Nne  ya  Viwanda.  Amekumbusha  kuwa  leo  hii,  mifumo  yetu  ya  KIMAHAKAMA,  SHERIA  ZETU,  pamoja  na  TAALUMA  NZIMA  ZA  SHERIA  na  ELIMU  YA  SHERIA—zimeganda  katika  maudhui  ya  dunia  ya  karne  za  19  na  20,  na  hazikidhi  kabisa  kasi,  ubora  na  mahitaji  ya  wananchi  wa  Karne  ya  21.  WADAU  WA  MAHAKAMA  WASIACHWE  KATIKA  SAFARI  MAHAKAMA  MTANDAO  Mheshimiwa  Rais,  Wadau  wa  Mahakama  wanahitaji  uwezeshwaji,  kama  Mahakama  ilivyowezeshwa.  Safari  ya  kuelekea  Mahakama  mtandao  haiwezi  kamwe  kufikiwa  ikiwa  wadau  wa  Mahakama  watabaki  nyuma.  Nichukue  fursa  hii  kuwapongeza  wadau  wote  wa  Mahakama  ambao  wameanza  kuchukua  hatua  ya  kuelekea  katika  matumizi  ya  TEHAMA.  Nichukue  fursa  hii  kuwaomba  wadau  wote  wa  Mahakama  kuchukua  hatua  za  makusudi  sio  tu  kuunga  mkono  juhudi  za  Mahakama  katika  matumizi  ya  TEHAMA  bali  nao  kutumia  TEHAMA  katika  kutoa  huduma  zao.  Mheshimiwa  Rais,  Kama  nilivyoeleza  awali  Mahakama  inaufanyia  maboresho  makubwa  mfumo  wake  wa  Menejimenti  ya  Mashauri  (JSDS  2)  ili  kuendana  na  mabadiliko  ya  kiteknolojia.  Mfumo  huu  mpya  utakuwa  na  hadhi  ya  Advanced  Case  Management.  Pamoja  na  mambo  mengine,  mfumo  huu  hautaruhusu  ufunguaji  wa  mashauri  kwa  njia  ya  kawaida,  utakuwa  na  uwezo  wa  kutengeneza  jalada  la  ki-eletroniki  la  mashauri  (Electronic  case  file),  utawezesha  ubadilishanaji  wa  majalada  ya  mashauri  kwa  njia  ya  ki-eletroniki,  kuwekwa  saini  ya  ki-eletroniki  kwenye  kumbukumbu  (Digital  Signature)  n.k.  Sambamba  na  hilo  mfumo  huu  utashuka  mpaka  ngazi  ya  Mahakama  za  mwanzo.  Mategemeo  yetu  ni  kuwa  mafanikio  ya  mikakati  yetu  hiyo  miwili  yatatufikisha  katika  hatua  ya  kutotumia  karatasi  (paperless  Court),  mpango  ambao  tumeuanza  kwa  majaribio  katika  Mahakama  ya  Wilaya  Kigamboni  na  kupata  mafanikio  na  tumejifunza  maeneo  ya  kuboresha.  Mheshimiwa  Rais,  Pamoja  na  jitihada  za  Mahakama  za  kutumia  TEHAMA  katika  utoaji  haki,  bado  zipo  sheria  nyingi  zinazokinzana  na  matumizi  ya  TEHAMA  katika  utoaji  haki.  Miongoni  mwa  sheria  hizo  ni  Sheria  ya  Mwenendo  wa  Makosa  ya  Jinai,  Sheria  ya  Mwenendo  wa  Mashauri  ya  Madai,  Sheria  ya  Ushahidi  n.k.  Nimeshamuomba  Mwanasheria  Mkuu  wa  Serikali  kuwasiliana  na  uongozi  wa  Bunge  la  Jamhuri  ya  Muungano  wa  Tanzania  ili  kuangalia  uwezekano  wa  kuzifanyia  marekibisho  sheria  hizi  ili  ziendane  na  hali  ya  sasa.  Mheshimiwa  Rais,  Kwa  upande  wa  Mahakama,  tumeshafanya  marekebisho  ya  kanuni  kadhaa  za  Jaji  Mkuu  na  kutunga  kanuni  mbili  yaani  Kanuni  za  Ufunguaji  wa  Mashauri  kwa  Njia  ya  Mtandao  (The  Judicature  and  Application  of  Laws  (Electronic  Filing  Rules,  2018)  pamoja  na  Kanuni  za  Usikilizaji  wa  Mashauri  kwa  Njia  ya  Mtandao  (the  Judicature  and  Application  of  Laws  (Remote  Proceedings  and  Electronic  Recording)  Rules,  2021).  Mheshimiwa  Rais,  Wakati  tukijipanga  kutoa  taarifa  muhimu  kwa  wananchi  kupitia  teknolojia,  Kwa  mwaka  huu  wa  2022,  tunategemea  kuanzisha  Kambi  za  Mahema  ya  Haki  (Justice  Tents  Camps)  hasa  katika  maeneo  yaliyopo  mbali  na  huduma  za  Mahakama,  na  kwamba  yatakuwa  na  utaratibu  wa  kuwekwa  kwa  ratiba  maalum  kutokana  na  mahitaji  na  tutakuwa  na  Mahakimu  na  Majaji  wasiokuwa  na  mipaka  (Borderless  Judges  and  Magistrates  -  BJ  .  Tunatambua  kuwa  kuna  makundi  ambayo  sio  rahisi  kufikiwa  na  huduma  za  Mahakama  kutokana  na  jiografia  yao  au  shughuli  zao.  HITIMISHO  Mheshimiwa  Rais,  Katika  zama  za  mapinduzi  ya  nne  ya  viwanda  matumizi  ya  TEHAMA  katika  utoaji  haki  hayaepukiki  kabisa.  Kwa  kuwa  pia  suala  la  utoaji  haki  ni  mtambuka,  wadau  wote  katika  mnyororo  wa  haki  wana  jukumu  la  kuhakikisha  TEHAMA  inatawala  mchakato  mzima  wa  utoaji  haki  katika  hatua  zote  za  shauri.  Mahakama  tukitembea  wenyewe  hatutafika  mbali.  Mwisho  kabisa  nikushukuru  tena  Mhe.  Rais  kwa  kukubali  kutenga  muda  wako  kuhudhuria  na  kuwa  mgeni  rasmi  katika  siku  hii  muhimu.  Niwashukuru  pia  wananchi  waliojitokeza  kwenye  wiki  ya  elimu  ya  sheria.  Nina  imani  kubwa  kuwa  wamejifunza  mambo  mengi  yahusuyo  Mahakama  na  Wadau  wake.  Mheshimiwa  Rais,  Mheshimiwa  Rais,  sasa  nikuombe  utufanyie  mambo  mawili  makubwa  ambayo  wadau  wa  Sheria  na  Watanzania  kwa  ujumla  wanasubiri  yaani;  Kuhutubia  hadhara  hii  ambapo  utakuwa  anaongea  na  Taifa  kwa  ujumla  kupitia  vyombo  vya  Habari,  na  la  pili  ni  kutuzindulia  mwaka  wa  kazi  wa  kimahakama  kwa  mwaka  ,  Mhe.  Rais  Karibu  sana!  ASANTENI  KWA  KUNISIKILIZA