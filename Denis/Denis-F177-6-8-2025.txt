 Hotuba ya Mheshimiwa Dkt. Jakaya Mrisho Kikwete, Rais wa Jamhuri ya Muungano wa Tanzania, kwenye uzinduzi rasmi wa ujenzi wa Bandari ya Bagamoyo TAREHE 16 OCTOBA 2015     Mheshimiwa Mizengo Peter Pinda, Waziri Mkuu, Mheshimiwa Dkt. Ahmed Mohammed Al Furaisi, Waziri wa Mawasiliano na Uchukuzi wa Oman; Waheshimiwa Mawaziri wa Jamuhuri ya Muungano wa Tanzania mliopo; Mheshimiwa Eng. Evarist Ndikilo, Mkuu wa Mkoa wa Pwani; Waheshimiwa Wakuu wa Mikoa mliopo; Dkt. Florens Turuka, Katibu Mkuu, Ofisi ya Waziri Mkuu na Mwenyekiti wa Kamati ya Pamoja ya Utatu, Mradi wa Eneo Maalum la Kiuchumi Bagamoyo; Makatibu Wakuu mliopo; Dkt. Hu Jianhua, Makamu wa Rais wa China Merchants Group; Mheshimiwa Abdulsalam Al Murshidi, Afisa Mtendaji Mkuu wa SGRF; Col. Joseph Simbakalia, Mtendaji Mkuu wa EPZA; Ndugu Awadhi Masawe, Mkuu wa Mamlaka ya Bandari; Mheshimiwa Dkt. Lv Youqing, Balozi wa China Nchini Tanzania; Mheshimiwa Sheikh Saud Al Ruqaishi, Balozi wa Oman Nchini Tanzania; Waheshimiwa Mabalozi mliopo; Watendaji Wakuu wa Taasisi mliopo; Mheshimiwa Majid Hemed Mwanga, Mkuu wa Wilaya ya Bagamoyo; Waheshimiwa Wakuu wa Wilaya mliopo; Wageni Waalikwa; Mabibi na Mabwana. Ni furaha na heshima kubwa kwangu kushiriki katika tuko hili la kihistoria la kuweka jiwe la msingi la ujenzi wa bandari mpya na wa Eneo Maalum la Kiuchumi (Special Economic Zone) hapa Mbegani karibu na mji wa Bagamoyo. Nawashukuru sana wajumbe wa Kamati ya Utatu, chini ya Mwenyekiti wake Dkt. Florence Turuka, Katibu Mkuu, Ofisi ya Waziri Mkuu kwa kazi nzuri mliyoifanya kuwezesha mradi huu mkubwa na wa aina yake kuanza kutekelezwa. Pia tunawapongeza kwa maandalizi ya sherehe hizi. Kama mjuavyo, mradi huu unatekelezwa kwa ubia wa mashirika ya nchi tatu za China, Oman na Tanzania. Kwa namna ya kipekee napenda kutumia nafasi hii kuwakaribisha wawakilishi wa Serikali ya Jamhuri ya Watu wa China na Kampuni ya China Merchants Holdings International Ltd (CMHI) na wa Serikali ya Oman na Shirika lao la State General Reserve Fund (SGRF) katika uzinduzi huu. Kufika kwenu kunatupa faraja kubwa sana na kuashiria mwanzo mzuri na mwisho mwema wa utekelezaji wa Mradi wa Eneo Maalum la Kiuchumi na Bandari la Bagamoyo. Salamu za Rambirambi Wageni Waalikwa, Mabibi na Mabwana; Mwanzoni uzinduzi wa mradi huu ulikuwa ufanyike jana, lakini tukalazimika kuahirisha hadi leo hii kutokana na kuingiliana na shughuli za mazishi ya marehemu Dkt. Abdallah Omari Kigoda, aliyekuwa Waziri wa Viwanda na Biashara aliyefariki dunia tarehe 12 Oktoba, 2015. Katika hali ya kawaida, marehemu Mheshimiwa Kigoda angekuwa nasi hapa leo hii kwani Wizara yake ndiyo inayohusika na uendelezaji wa eneo maalum la kiuchumi. Alishiriki kwa ukamilifu katika hatua zote za matayarisho ya mradi huu. Nasikitika kuwa hakuweza kuishuhudia siku hii ya leo. Mchango wake utakumbukwa daima. Chimbuko la Mradi wa Bandani ya Bagamoyo Wageni Waalikwa, Mabibi na Mabwana; Wahenga wanasema usione vinaelea, vimeundwa. Napenda kumtambua muasisi wa mradi huu Mheshimiwa Mizengo Pinda, Waziri Mkuu wa Jamhuri ya Muungano wa Tanzania. Alipokuwa ziarani nchini China Oktoba, 2013 ndipo alipokutana na Serikali ya China na Kampuni ya China Merchant Holdings na kubuni wazo la kuwa na mradi huu. Alipokuja kunisimulia kuhusu wazo la kuwa na mradi huu, lazima nikiri kuwa nilipata taabu kuamini kwa vile ni mkubwa mno. Mradi wa Dola bilioni 10, kweli unawezekana? Lakini alifanikiwa kunifanya niamini. Nikakubali. Baadaye wakaja wajumbe wa China Merchant Holdings kunielezea na wakati wa ziara ya Rais wa China nchini makubaliano ya ushirikiano wa ujenzi wa miradi hii yakatiwa saini. Hapo ndipo hofu ikanitoka. Baadaye nikapokea ujumbe kutoka Serikali ya Oman kuniambia kuwa na nchi yao inajiunga katika utekelezaji wa mradi huu ndipo nikaamini zaidi kuwa huu ni mradi muhimu na kwamba utawezekana. Nilipotembelea China mwaka Oktoba, 2014 kule Shenzhen makubaliano ya kuijumuisha SGRF yakatiwa saini hivyo kuliongeza rasmi Shirika la Oman katika mradi. Baada ya hapo ndipo maandalizi yakapata kasi kubwa. Wenzetu wa China na Oman wamekuwa na msukumo mkubwa wa kutaka kuanza na kuna nyakati nadhani walikuwa wanahisi kama vile upande wetu unachelewa. Hata wiki iliyopita Waziri wa Mambo ya Nje wa Oman alinipigia simu kuelezea wasiwasi wake kwa nini uzinduzi umecheleweshwa. Nikamhakikishia kuwa hakuna mabadiliko. Bahati nzuri miradi yote miwili katika mradi mkubwa wa Eneo Maalum la Kiuchumi la Bagamoyo ni sehemu ya miradi ya kimkakati kitaifa. Kwa mfano, Mradi wa Bandari ya Bagamoyo ni kati ya miradi iliyoainishwa na Mamlaka ya Bandari Tanzania (TPA) kama mradi wa kipaumbele kwenye Mpango Kabambe wa Miaka 20 wa Kuendeleza Bandari Nchini (Tanzania Ports Master Plan 2008-2028). Mradi wa Ujenzi wa Bandari ya Bagamoyo ulianishwa baada ya uchambuzi kuonesha kwamba Bandari ya Dar es Salaam itafikia ukomo wa upanuzi wake baada ya miaka michache ijayo. Sambamba na mpango wa TPA, Mamlaka ya Uzalishaji Bidhaa kwa Mauzo ya Nje (EPZA) nayo ilikuwa na mpango mkakati wa kuanzisha eneo la kujenga viwanda vya kuzalisha bidhaa za kuuza nje ya nchi hapa hapa. EPZA ilianisha eneo la Hekta 9,800 kwa ajili ya ujenzi wa Mji wa Viwanda Wilayani Bagamoyo ikijumuisha eneo la Hekta 800 kwa ajili ya Ujenzi wa Bandari mpya ya kisasa. Aidha, zitajengwa barabara na reli kuiunganisha bandari hiyo na barabara na reli nchini. Wageni Waalikwa, Mabibi na Mabwana; Utekelezaji wa miradi hii miwili ulihitaji mtaji mkubwa kwa maana ya rasilimali fedha na teknolojia ya kisasa ambavyo kwetu ingetuchukua muda mrefu kupata. Hii ilitulazimu kutafuta marafiki wenye ujuzi, uzoefu na uwezo wa kutekeleza miradi ya aina hii. Kama nilivyokwisha eleza, Waziri Mkuu alilipatia ufumbuzi suala hili alipotembelea China. Lilikamilika wakati wa ziara ya Mheshimiwa Xi Jinping Rais wa China alipofanya ziara hapa nchini mwaka 2013, tuliposhuhudia utiaji saini wa Mkataba wa Ushirikiano wa Kimkakati (Framework Agreement on Strategic Partnership). Kama nilivyokwisha dokeza, rafiki zetu wa Serikali ya Oman nao wakajiunga kwenye Mradi huu kupitia Mfuko maalum wa Uwekezaji wa Serikali ya Oman (SGRF). Kitendo hicho kimeupa mradi uwezo mkubwa wa kutekelezwa. Kwa kweli kilichochelewesha mradi kuanza ni pamoja na kutaka kuwa makini katika mazungumzo ; na kukawia kwetu kukamilisha fidia na uhamishaji wa wananchi wanaopisha mradi. Fidia kwa Wananchi Wageni Waalikwa, Mabibi na Mabwana; Taarifa kutoka Mamlaka ya Usimamizi wa Bandari Tanzania zinaonesha kuwa asilimia   ya Wananchi wanaodai fidia wamelipwa. Jumla ya Wananchi 2,211 ndio watakaopisha mradi huu na kati ya hao, 2,081 wamelipwa fidia. Eneo mbadala la makazi lenye ukubwa wa hekta 296 limepatikana katika eneo la Kidagoni. Taratibu za kupima na upatikanaji wa hati zinaendelea kufanywa na Mamlaka husika. Hata hivyo, zipo taarifa za manungâ€™uniko za watu kutolipwa fidia inayostahili kwa ardhi yao na mazao yao. Nataka jambo hili lihakikiwe vizuri ili wananchi walipwe stahili zao. Serikali haiwezi kudhulumu wananchi wake. Kikosi kazi maalum kiundwe kwa ajili hiyo. Ofisi ya Waziri Mkuu iongoze na kazi ifanyike mara moja ili tusichelewe zaidi. Shabaha ya Serikali ni kuhakikisha kwamba Wananchi wanaopisha mradi wanakuwa na hali bora zaidi ikilinganishwa na hali yao kabla ya mradi. Tunategemea pia kuwa wananchi hao hao ndio watanufaika na miradi hii moja kwa moja ikiwa ni ajira na shughuli za kibiashara. Mafanikio ya Sera za Uchumi Jumla na Uwekezaji Wageni Waalikwa, Mabibi na Mabwana; Utekelezaji wa mradi huu wa ni matokeo ya Sera zetu rafiki za uchumi jumla na uwekezaji zinazochochea ukuaji wa uchumi na kuvutia uwekezaji mkubwa. Kutungwa kwa Sera na Sheria kuhusu ubia kati ya serikali na sekta binafsi (Public Private Partnership) ndiko kulikotufikisha hapa. Hatua hizo pamoja na uwekezaji mkubwa tuliofanya kwenye miundombinu, nishati na huduma kumeweka mazingira mazuri ya kuvutia uwekezaji nchini. Ndio maana marafiki zetu wa China na Oman wameweza kuamua kuwekeza mradi huu mkubwa wenye thamani ya dola za kimarekani milioni 10 hapa nchini. Safari ya Kuelekea Uchumi wa Viwanda Mabibi na Mabwana; Uzinduzi wa mradi huu ambao ujenzi wake unakadiriwa kuchukua miaka 3 kukamilika, unafanyika wakati ambapo nchi yetu inaanza safari ya ujenzi wa uchumi wa viwanda ambao ni daraja la kutufikisha kwenye nchi ya uchumi wa kati ifikapo mwaka 2025. Kama mnavyofahamu, kuanzia mwaka wa fedha 2016 - 2020, Serikali itaanza kutekeleza Mpango wa Pili wa Miaka 5 wa Maendeleo unaojikita katika kuchochea mapinduzi ya viwanda. Habari njema zaidi ni kuwa, Tanzania ni moja ya nchi tatu zilizochaguliwa na China barani Afrika katika mpango wake wa kuendeleza viwanda barani Afrika unaotarajiwa kuanza mwaka 2016-2018. Nchi nyingine zilizochaguliwa ni Msumbiji na Ethiopia. Hivyo, utekelezaji wa mradi huu umeanza wakati muafaka kabisa. Pia Bandari itafaidika na fursa ya kuwepo kwa soko kubwa la mizigo kufuatia ujenzi wa reli mpya ya upana wa kimataifa unaotarajiwa kuanza wakati wowote kutokea sasa. Mradi wa Eneo Maalum la Uchumi Bagamoyo Wageni Waalikwa, Mabibi na Mabwana; Mradi huu wa Eneo Maalum la Uchumi utaigeuza Bagamoyo kuwa Jiji la Viwanda (Industrial City) ambapo Eneo Maalum la Viwanda (Portside Industrial Zone) lenye ukubwa wa Hekta 1,700 lina uwezo wa kujengwa viwanda zaidi ya 1,000. Bandari ya Bagamoyo itatuwezesha kuitumia vyema fursa yetu ya kijiografia na kuongeza ushindani wa kiuchumi katika ukanda wa Afrika Mashariki na Kusini. Bandari ya Bagamoyo itaifanya Tanzania kuwa lango kuu la biashara ya kimataifa na kuwa kichocheo cha mageuzi ya kiuchumi kwa Tanzania na nchi nyingine za Ukanda wa Mashariki, Kati na Kusini mwa Afrika. Tafiti mbalimbali za Mwenendo wa Uchumi wa Dunia na Biashara za Kimataifa zinaonesha kwamba kwa miaka ijayo zaidi ya asilimia 60 ya biashara ya kimataifa itakuwa kwenye Bahari Kuu ya Hindi. Hivyo, Bandari ya Bagamoyo inakuja wakati muafaka kwa kuzingatia kwamba Bandari ya Dar es Salaam itafikia ukomo wake wa upanuzi miaka michache tu ijayo. Ule umaarufu wa Bagamoyo uliovuma kati ya karne ya 14 na 15 utarudi tena. Historia inajirudia lakini kwa sifa njema. Wageni Waalikwa; Mabibi na Mabwana; Kwa sasa hivi uwezo wa kuhudumia mizigo katika bandari zetu tatu yaani Dar es Salaam, Tanga na Mtwara ni tani milioni  9 na kontena 600,000. Jumla ya wafanyakazi wa kudumu 3,240 wameajiriwa na vibarua kwa kazi za kutwa ni wastani wa 1,520. Kama ilivyoelezwa bandari hii ya Bagamoyo tunayoizindua leo ujenzi wake unategemea kuongeza uwezo wa kuhudumia mizigo kwa tani 600,000 na makasha 1,000,000 (Tani milioni 6). Inategemewa kuajiri wafanyakazi wapatao 1,000. Haya yote yamepangwa kutokea katika awamu ya kwanza inayoishia mwaka 2030. Uwezo wetu utaongezeka na kufikia tani  9 milioni na makasha 1,600,000. Uendelezaji wa Bandari Zilizopo Mabibi na Mabwana; Serikali inaendelea pia kuchukua hatua za kuongeza uwezo wa bandari zetu katika upande wa kuhudumia mizigo na makasha kufikia kiwango cha juu kabisa katika miaka mitano ijayo. Hatua tunazochukua kwa kushirikiana na wadau kadhaa wa maendeleo na kwa kutumia pesa zetu wenyewe zinategemea kuongeza uwezo wetu kufikia takribani tani milioni 65 katika kipindi cha miaka mitano ijayo. Kwa Dar es Salaam pekee tutaruka mara 3 ya uwezo uliopo sasa hivi. Lakini pia kwa Mtwara tunategemea kuongeza tani 500,000 na makasha 300,000 baada ya maegesho manne yanayotegemewa kujengwa kukamilika. Vilevile ile jeti ya Dangote itakuwa na uwezo wa kuhudumia tani milioni 4. Ushindani wa Bandari Nyingine Wageni waalikwa; Mabibi na Mabwana; Ujenzi wa bandari hii na upanuzi wa bandari zetu tatu za Mtwara, Dar es Slaaam na Tanga utakapokamilika utaiweka nchi yetu kwenye nafasi nzuri ya ushindani mkubwa katika mwambao wa Afrika Mashariki ikizingatiwa kuwa tofauti na wenzetu, jiografia imetupendelea sisi zaidi kwa kupakana na nchi nyingi zisizo na bandari. Wito kwa Watanzania Mabibi na Mabwana; Wito wangu kwa Watanzania ni kufanya mambo makubwa mawili. Kwanza, kudumisha amani na utulivu maana uwekezaji wote huu na utakaokuja baada ya kukamilika miradi hii kunategemea sana utulivu na amani ya nchi yetu. Hii itategemea pia na namna tutakavyochagua katika uchaguzi mkuu huu. Tuchague Chama na kiongozi ambaye hatavuruga utulivu wetu na ule wa Sera zetu za uchumi. Pili, tujiandae kuitumia fursa nyingi zitakazokuja kwa sababu ya uwekezaji katika Eneo Maalum la Kiuchumi la Babamoyo. Tujiandae kuwa washiriki na wadau kikweli kweli. Sekta binafsi nchini ichangamkie fursa za kuwekeza kwenye miradi ya viwanda na huduma kwa viwanda vitakavyowekezwa hapa. Pia kutajengwa mji mkubwa hivyo mjiandae kwa ujenzi wa majengo ya ofisi na makazi yatakayohitajika. Wananchi hamna budi kujiendeleza kwa elimu na stadi za kazi ili muweze kupata ajira na kuanzisha shughuli zitakazonufaika na kuwepo kwa bandari na mji wa viwanda, biashara na huduma nyinginezo. Ahadi ya Serikali Mabibi na Mabwana; Serikali inaahidi kutekeleza wajibu wake kama ulivyo kwenye mkataba wa uwekezaji huu. Tutaendelea na azma yetu ya kuleta miundombinu katika eneo hili kuwezesha ujenzi wa bandari na viwanda kwenda kwa pamoja na kukamilika kwa wakati. Milango yetu iko wazi na tutafanya kila lililo ndani ya uwezo wetu kufanikisha mradi huu kwa wakati. Pale itakapobidi tutashirikiana na wabia wetu kuona uwezekano wa kugharamia ujenzi wa miundo mbinu kwa ubia. Sekta binafsi inakaribishwa katika uendelezaji wa mradi chini ya utaratibu wa Public Private Partnership (PPP). Hitimisho Wageni Waalikwa; Mabibi na Mabwana; Napenda kuwashukuru tena wabia wetu wa kutoka China na Oman katika utekelezaji wa Mradi. Ni matumaini yangu kwamba utekelezaji wa mradi utazingatia mgawanyo wa majukumu wenye tija kwa pande zote. Ni matarajio yangu pia kwamba utekelezaji wa Mradi utachangia kwa kiasi kikubwa kukuza uhusiano wa kidugu, kidiplomasia na wa kihistoria uliodumu kwa miaka mingi kati ya Tanzania, Jamhuri ya Watu wa China na Oman. Nastaafu kwa amani na furaha kuwa kwa kuanza kwa miradi ya kusafirisha gesi asilia, uzalishaji wa umeme kwa kutumia gesi asilia, ujenzi wa bandari ya eneo maalum la kiuchumi la Bagamoyo, mradi ya makaa ya mawe wa Mchuchuma na mradi wa chuma kule Liganga na miradi kadhaa ya miundombinu ya barabara, reli na viwanja vya ndege, ninaiacha nchi katika hatua ya kuwa tayari kupaa kuelekea kwenye uchumi wa kati. Baada ya kusema maneno hayo mengi, sasa natamka kuwa ujenzi wa bandari ya Bagamoyo na ukanda maalum wa kiuchumi umezinduliwa rasmi. Asanteni sana kwa Kunisikiliza.