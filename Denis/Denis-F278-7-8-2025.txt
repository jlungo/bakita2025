 TAARIFA  YA  SIKU  100  ZA  KWANZA  ZA  SERIKALI  YA  AWAMU  YA  TANO  ILIYOTOLEWA  NA  BALOZI  OMBENI  Y.  SEFUE,  KATIBU  MKUU  KIONGOZI,  IKULU,  TAREHE  12  FEBRUARI,  2016      Utangulizi  Serikali  ya  awamu  ya  Tano  imetimiza  siku  100  tangu  iingie  madarakani  tarehe  5  Novemba,  2015.  Japo  siku  100  ni  chache  sana  kufanya  tathmini  ya  kina,  zinatosha  kuonesha  muelekeo  wa  serikali  na  kupata  kionjo  cha  uthabiti  wa  dhamira  yake  ya  kutekeleza  ahadi  zake  kwa  wananchi.  Kumekuwa  na  shauku  kubwa  ya  wananchi  kujua  kilichofanywa  na  Serikali  hii  katika  siku  zake  100  za  mwanzo.  Ni  shauku  ya  haki  ambayo  sisi  katika  Serikali  hii  lazima  tujaribu  tuwezavyo  kuikidhi.  Ndio  maana  kuanzia  juzi  Mawaziri  mbalimbali  wanazungumzia  mafanikio  katika  hizo  siku  100,  kila  mmoja  akienda  kwa  undani  kwenye  sekta  yake.  Nawaomba  wananchi  wafuatilie  kwa  karibu  yale  ambayo  Mawaziri  hawa  wanayatolea  taarifa  kwenu  ikiwa  ni  sehemu  ya  uwajibikaji  wao  kwa  wananchi.  Mimi  pia,  kwa  nafasi  yangu  ya  Katibu  Mkuu  Kiongozi,  ambaye  ni  Katibu  wa  Baraza  la  Mawaziri  na  Mkuu  wa  Utumishi  wa  Umma,  nimepokea  maswali  mengi  ya  waandishi  wa  habari  na  wananchi  wengine  kuhusu  siku  100  za  kwanza  za  uongozi  wa  Rais,  Mhe.  Dkt.  John  Pombe  Joseph  Magufuli.  Maeneo  yanayohusu  sekta  mbalimbali  yatazungumzwa  na  Mawaziri  wanaohusika.  Lakini  nimeona  baadhi  ya  maswali  yanaweza  kujibiwa  tu  na  ofisi  hii,  yaani  Ikulu.  Nimeyaweka  maswali  hayo  katika  makundi  matano  na  nitayazungumzia  kwa  ujumla:    Yapo  maswali  yanayohusu  uongozi  wa  Rais  wetu;    Yapo  maswali  yanayohusu  sifa  binafsi  za  Rais  wetu;    Yapo  maswali  yanayohusu  utendaji  wake;    Yapo  maswali  yanayohusu  mahusiano  yake  na  sekta  binafsi  kwenye  utawala  wake;  na    Yapo  maswali  yanayohusu  mwelekeo  wake  kwenye  mambo  ya  nje  na  diplomasia  ya  Tanzania.  Uongozi  wa  Serikali  ya  Awamu  ya  Tano  Ukoje?  Wahenga  walisema,  “Nyota  njema  huonekana  asubuhi.”  Naam!  Katika  siku  100  za  kwanza,  Rais  Magufuli  amethibitisha  kwa  uwazi  zaidi  kuwa  yeye  ni  kiongozi  bora  na  wa  kupigiwa  mfano.  Taarifa  tunazoletewa  na  wananchi  ni  kuwa  kwa  kauli,  matendo  na  dhamira  yake,  wananchi  wengi  wamemwelewa,  wamemkubali  na  wanamwamini.  Katika  hizi  siku  100,  Rais  amewathibitishia  Watanzania  kuwa  yeye  ni  kiongozi,  mwenye  sifa  muhimu  za  uongozi.  Sifa  hizo  ni  pamoja  na:    Kiongozi  bora  lazima  awe  na  dira,  maono  na  malengo  kuhusu  anakotaka  Taifa  liende.  Katika  siku  100  za  kwanza  Rais  Magufuli  amedhihirisha  kuwa  ana  sifa  hiyo.    Lakini  dira  bila  mkakati  ni  ndoto.  Kiongozi  bora  lazima  awe  na  mikakati  ya  kutekeleza  dira  na  maono  yake,  pamoja  na  kufikia  malengo  katika  vipindi  tofauti.  Katika  siku  100  za  kwanza  Rais  Magufuli  amedhihirisha  anayo  sifa  hiyo.    Kiongozi  bora  lazima  aheshimike  na  awe  na  mvuto  wa  kuwafanya  wananchi  wamwamini,  na  kumfuata.  Katika  siku  100  za  kwanza  za  utawala  wake,  Rais  amewafanya  hata  ambao  hawakumpigia  kura,  wamwamini,  wamwombee  na  kumfuata.    Kiongozi  bora  anagawa  majukumu,  na  haogopi  kufanya  hivyo,  lakini  anafuatilia.  Katika  siku  100  za  kwanza  Rais  Magufuli  amethibitisha  kuwa  anayo  sifa  hiyo.    Kiongozi  bora  anajua  na  haogopi  kuweka  vipaumbele  na  mpangilio  wake  wa  utekelezaji  na  kuvisimamia.  Katika  hizi  siku  100  Rais  Magufuli  amethibitisha  anayo  sifa  hiyo  muhimu  ya  uongozi.    Kiongozi  bora  haogopi  kufanya  maamuzi  magumu.  Hakuna  mwenye  shaka  kuwa  katika  hizi  siku  100,  Rais  wetu  amedhihirisha  kwa  kauli  na  kwa  vitendo  kuwa,  anapotetea  maslahi  ya  Taifa  na  wananchi,  haogopi  kufanya  na  kusimamia  maamuzi  magumu.  Rais  ana  Maono  na  Mikakati  pevu  ya  kutimiza  maono  yake  Kama  nilivyosema,  sifa  mojawapo  ya  kiongozi  bora,  ni  kuwa  na  maono  pevu  na  mikakati  madhubuti  inayotekelezeka,  ya  kutimiza  maono  hayo  kwa  faida  ya  wananchi.  Tumeona  haya  kwa  Rais  Magufuli  na  Serikali  yake  katika  siku  100  za  kwanza.  Tangu  wakati  wa  kampeni  za  Uchaguzi  Mkuu,  Rais  Magufuli  aliweka  bayana  maono  ya  Tanzania  anayotaka  kuijenga,  na  nini  kifanyike  ili  kutimiza  azma  hiyo.  Maono  na  shauku  yake,  kama  ilivyo  kwetu  sote,  ni  kujenga  Tanzania  mpya  yenye  uhuru,  haki,  neema  na  fursa  mbalimbali  kwa  wananchi  wote;  Tanzania  yenye  amani  na  utulivu;  Tanzania  yenye  uchumi  imara  unaotegemea  viwanda;  Tanzania  ambayo  kila  mtu  ananufaika  na  rasilimali  tulizonazo;  na  Tanzania  isiyo  na  rushwa,  ufisadi  na  dhuluma.  Rais  anabadili  utendaji  wa  Serikali  Mtakumbuka,  kuwa  Serikali  ya  Awamu  ya  Tano,  iliahidi  kuendeleza  misingi  imara  ya  kiuchumi,  kisiasa  na  kijamii  iliyojengwa  na  awamu  zilizotangulia.  Pia  iliahidi  kuwa,  katika  juhudi  zake  za  kuinua  uchumi  na  kuondoa  kero  zinazowakabili  wananchi,  itazingatia  vipaumbele  vifuatavyo  katika  kubadili  na  kuboresha  utendaji  Serikalini.  Kupunguza  urasimu  ili  kuongeza  kasi  ya  utekelezaji  wa  maamuzi  na  miradi  ya  Serikali;  Kuongeza  kasi  ya  ukusanyaji  mapato  na  kuweka  mazingira  mazuri  ya  uwekezaji  wenye  maslahi  kwa  Taifa,  hususan  katika  sekta  ya  viwanda;  Kubana  matumizi,  kwa  kupunguza  yale  ambayo  kwa  kuzingatia  hali  yetu  ya  uchumi  kwa  sasa,  yanaweza  kuepukika;  Kuimarisha  huduma  za  jamii,  hasa  katika  maeneo  yenye  kero  zaidi  kwa  wananchi;  Kuhimiza  na  kusimamia  utii  wa  sheria,  kurejesha  nidhamu  ya  Serikali,  na  uzingatiwaji  wa  maadili  kwa  viongozi  wa  umma  na  watumishi  wote  wa  Serikali,  sekta  binafsi  na  watu  wote  kwa  ujumla;  Kudumisha  ulinzi  na  usalama,  na  kuendeleza  mahusiano  mazuri  na  yenye  tija  baina  ya  Tanzania  na  nchi  za  nje,  mashirika  na  taasisi  za  kikanda  na  kimataifa,  pamoja  na  wabia  wengine  wa  maendeleo.  Amiri  Jeshi  Mkuu  Katika  siku  hizi  100  za  kwanza,  Rais  ametekeleza  majukumu  yake  ya  Amiri  Jeshi  Mkuu  kwa  wepesi  na  uhodari  kama  vile  samaki  kwenye  maji.  Amekuwa  karibu  na  Jeshi  na  viongozi  wake.  Amekagua  vifaa  vya  Jeshi  na  mazoezi  ya  kijeshi.  Ameteua  viongozi  wa  Jeshi,  na  kutoa  kamisheni  kwa  Maafisa  Wapya.  Ametoa  maelekezo  mahususi  ya  kuimarisha  Jeshi  na  utendaji  wake.  Sifa  Binafsi  za  Rais  Magufuli  Kundi  la  pili  la  maswali  tuliyoletewa  linahusu  sifa  binafsi  za  Rais  Magufuli  ambazo  zimedhihirika  katika  hizi  siku  100  za  uongozi  wake.  Nitataja  chache.    Mkweli  Katika  hizi  siku  100,  Rais  wetu  amewadhihirishia  Watanzania  kuwa  ni  mkweli,  anayechukia  ulaghai  na  unafiki.  Anaposema,  “Msema  kweli  ni  mpenzi  wa  Mungu”  anamaanisha  hivyo  kwa  dhati.  Wapo  watu  wanaofikiri  kuwa  siasa  ni  ujanja  na  ulaghai.  Rais  wetu  amethibitisha  kuwa  yeye  si  mwanasiasa  wa  aina  hiyo.  Hakuna  tofauti  kati  ya  alivyokuwa  akiwa  mgombea  na  alivyojidhihirisha  katika  siku  100  za  kwanza  za  Urais.  Watanzania  wana  kila  sababu  ya  kufurahi  kuwa  alivyojinadi  ndivyo  anavyotawala.    Anatekeleza  ahadi  Katika  siku  100  Rais  wetu  amethibitisha  kuwa  anaheshimu  ahadi  zake  na  anazitekeleza  kadri  iwezekanavyo.  Tayari  ipo  mifano  kadhaa.  Aliahidi  kupunguza  ukubwa  wa  Serikali,  na  amefanya  hivyo  kwa  kupunguza  idadi  ya  Mawaziri  na  Naibu  Mawaziri  kutoka  55  hadi  35.  Amepunguza  pia  idadi  ya  Makatibu  Wakuu  na  Naibu  Makatibu  Wakuu  kutoka  56  hadi  Aliahidi  elimu  ya  msingi  (mpaka  kidato  cha  nne)  bila  malipo  na  ametekeleza.  Alipoiahidi  Mahakama  kuwa  atawapa  fedha  zao  zote  za  maendeleo,  Sh.12.3  bilioni,  ndani  ya  siku  tano,  ametekeleza  hata  kabla  siku  hizo  hazijaisha.  Na  mifano  mingine  ipo  ya  anavyotekeleza  ahadi  zake.  Kwa  ufupi,  aliahidi  kuwa  hatawaangusha  Watanzania  na  kweli  hajawaangusha  katika  hizi  siku  100.    Anajali  kwa  Dhati  Shida  na  Kero  za  Wananchi.  Katika  siku  100  za  kwanza,  Rais  ameonesha  namna  anavyoumizwa  na  kufadhaishwa  na  kero  zinazowakabili  wananchi.  Pia  amethibitisha  dhamira  yake  ya  dhati  ya  kuzipatia  ufumbuzi,  hususan  katika  upatikanaji  wa  huduma  za  jamii  ikiwamo  huduma  za  afya,  elimu  na  maji.  Kasi  ya  kutatua  kero  za  wananchi  imeongezeka  sana.  Ndani  ya  siku  hizi  ,  tuna  mifano  mingi  ya  hatua  zilizochukuliwa  na  Serikali  kuondoa  kero,  zingine  zikiwa  za  muda  mrefu  sana.  Mmemsikia  Waziri  wa  Ardhi  akizungumzia  utatuzi  wa  mgogoro  wa  muda  mrefu  wa  shamba  la  Kapunga  katika  Wilaya  ya  Mbarali  (Mbeya),  ambapo  hekta  1,870  tayari  zimerejeshwa  kwa  wananchi.  Aidha,  mmesikia  urejeshwaji  kwenye  miliki  ya  serikali,  kiwanda  cha  chai  cha  Mponde,  kilichopo  mkoani  Tanga,  ambacho  kilikuwa  kero  kwa  wananchi  kwa  muda  mrefu.  Kila  Waziri  ataeleza  mifano  mingine  mingi,  kwenye  kila  sekta,  kuonesha  kasi  mpya  ya  kumaliza  kero  na  shida  za  wananchi.  Usimamizi  wa  Nidhamu  bila  Uwoga  Sifa  nyingine  ya  Uongozi  wa  Serikali  ya  Awamu  ya  Tano  iliyodhihirika  katika  kipindi  cha  siku  100  za  kwanza  ni  uwezo  wa  kusimamia  nidhamu  bila  upendeleo  ama  uwoga.  Orodha  ni  kubwa  ya  viongozi  na  watumishi  waliochukuliwa  hatua  mbalimbali  za  kisheria  na  kinidhamu  kwa  kushindwa  kutekeleza  wajibu  wao  ipasavyo.  Siku  100  za  kwanza  za  Serikali  ya  Awamu  ya  Tano  zimepambanua  wazi  ni  aina  gani  ya  uongozi  na  utumishi  wa  umma  unatakiwa  katika  serikali  hii.  Imedhihirika  wazi  kuwa  Serikali  ya  Awamu  ya  Tano  haitamvumilia  kiongozi  au  mtumishi  yeyote  wa  umma  atakayeshindwa  kutekeleza  wajibu  wake  ipasavyo,  au  kufanya  maamuzi  yanayolenga  kumnufaisha  yeye  binafsi.  Na  tayari  mrejesho  tunaoupata  kutoka  kwa  wananchi  ni  kuwa  nidhamu  kwenye  utumishi  wa  Umma  imeongezeka  na  wananchi  wanahudumiwa  kwa  haraka  zaidi,  na  kwa  heshima  zaidi.  Tumedhamiria  kurejesha  nidhamu  ya  kazi  na  kutokomeza  utamaduni  wa  kufanya  kazi  kwa  mazoea  na  kujinufaisha.  Katika  tafsiri  pana  zaidi,  hatua  hizo  zinalenga  kukuza  utamaduni  wa  uadilifu,  uwajibikaji  na  kufanya  kazi  kwa  uhodari,  bidii  na  ufanisi  mkubwa,  kunakoendana  na  kauli  mbiu  ya  “Hapa  Kazi  Tu”.  Na  ndio  maana  Rais  aliwalisha  kiapo  cha  Uadilifu  Makatibu  Wakuu  na  Naibu  Makatibu  Wakuu  wote  aliowateua.  Kamwe  Watumishi  wa  Umma  wasisahau  kuwa  wao  ni  watumishi,  sio  mabwana,  wa  wananchi.  Wawatumikie  kwa  ufanisi,  kwa  uaminifu  na  kwa  heshima.  Ukaribu  na  Wananchi  na  Uungwaji  Mkono  Siku  100  za  kwanza  za  Utawala  wa  Awamu  ya  Tano  zimethibitisha  ukweli  wa  usemi  usemao  “imani,  hujenga  imani.”  Ndani  ya  siku  hizi  100,  Serikali  imefarijika  kuona  namna  wananchi  wengi,  bila  kujali  itikadi  zao,  walivyoonesha  imani  kubwa  kwa  Mheshimiwa  Rais  na  Serikali  yake  na  jinsi  wanavyoiunga  mkono.  Kwa  upande  mwingine  tumeshuhudia  jinsi  Mheshimiwa  Rais  na  serikali  yake  ilivyo  karibu  na  wananchi  na  namna  wananchi  wanavyozidi  kumfurahia  Rais  wao.  Na  wanafanya  hivyo  kwa  vile  wamemkubali  kama  kiongozi  wao,  na  wanamwamini.  Hivyo  moja  ya  mafanikio  makubwa  katika  hizi  siku  100  ni  vile  ambavyo  Rais  ameweza  kujijengea  imani  kubwa  miongoni  mwa  wananchi  wenzake,  na  kuwaunganisha  katika  kutafuta  ufumbuzi  wa  matatizo  yao  bila  kuangalia  vyama,  dini,  kabila  na  rangi  zao.  Utekelezaji  wa  Vipaumbele  Moja  ya  mambo  makubwa  tuliyojifunza  kutoka  kwa  Rais  wetu  katika  siku  100  za  kwanza  za  Serikali  yake  ni  umuhimu  wa  kupambanua  na  kuelekeza  rasilimali  zetu  katika  maeneo  ya  vipaumbele  zaidi.  Serikali  ya  Awamu  ya  Tano  imewawezesha  wananchi  wote  kufahamu  kuwa,  nchi  yetu  haiwezi  kupiga  hatua  kubwa  kimaendeleo,  itakayotuwezesha  kumaliza  kero  zinazotukabili  na  kufikia  hadhi  ya  nchi  ya  uchumi  wa  kati  ifikapo  2025,  bila  ya  kuwa  na  vipaumbele.  Si  kwamba  dhana  ya  vipaumbele  ni  mpya.  La  hasha.  Tulikuwa  tunaizungumzia  siku  zote.  Lakini  Rais  huyu  ameitekeleza  kwa  namna  iliyovuta  hisia  za  Watanzania  na  watu  wengine  wengi  barani  Afrika  na  duniani.  Mifano  ni  kama  ifuatavyo:    Badala  ya  sherehe  za  Uhuru,  tumefanya  usafi  ili  kupambana  na  kipindupindu,  na  fedha  zilizookolewa  zinajenga  sehemu  ya  barabara  iliyokuwa  kero  kubwa  kwa  wananchi.    Badala  ya  Rais  na  Wabunge  kujipongeza  kwa  sherehe  kubwa,  fedha  zilizookolewa  zimetatua  tatizo  la  vitanda  kwa  wagonjwa.    Badala  ya  sherehe  za  siku  ya  UKIMWI,  fedha  zimekwenda  kununua  dawa  za  kufubaisha  makali  ya  UKIMWI.    Badala  ya  semina  elekezi  ya  Mawaziri,  fedha  zake  zitakwenda  kutekeleza  mradi  wa  kufunga  vifaa  vya  kisasa  vya  kuchunguza  magonjwa  katika  hospitali  37  kote  nchini.    Badala  ya  safari  za  nje  fedha  zilizookolewa  zitatumika  kwenye  miradi  ya  maendeleo.  Zaidi  ya  Sh.7  bilioni  ambazo  zingeweza  kutumika  kwa  safari  za  nje  zimeokolewa  katika  siku  100  na  zitatumika  kwenye  miradi  hiyo  ya  maendeleo.  Hatua  hizo,  na  nyingine  nyingi,  zimevuta  hisia  za  watu  mbalimbali  kote  duniani.  Mnaofuatilia  mitandao  ya  kijamii  mnajua  hivyo,  na  wapo  wameonesha  wazi  kutamani  tungewaazima  Rais  wetu  kwa  muda.  Mapato  Katika  siku  100  za  kwanza  Serikali  imefanikiwa  kuongeza  makusanyo  ya  kodi  na  mapato  yasiyo  ya  kodi.  Katika  kipindi  cha  siku  100  za  kwanza,  mapato  ya  kodi  yameongezeka  hadi  kufikia  Shilingi  trilioni  3.34,  ikilinganishwa  na  makusanyo  ya  Shilingi  trilioni  2.59  kwa  kipindi  kama  hicho  kwa  mwaka  wa  fedha  2014/15,  ikiwa  ni  ongezeko  la  Shilingi  bilioni  746.31.  Hali  kadhalika,  kwa  mapato  yasiyo  na  kodi,  makusanyo  yameongezeka  hadi  kufikia  Shilingi  bilioni  281.68,  kutoka  Shilingi  bilioni  03  katika  kipindi  kama  hicho  kwa  mwaka  2014/15,  ikiwa  ni  ongezeko  la  Shilingi  bilioni  57.65.  Nyote  mmesikia,  baada  ya  kashikashi  pale  Hospitali  ya  Taifa  Muhimbili,  mapato  yao  yameongezeka  maradufu  na  kuwapa  uwezo  mkubwa  zaidi  wa  kuhudumia  wananchi.  Hali  ni  hiyo  pia  kwenye  Halmashauri.  Ukusanyaji  huu  wa  mapato,  umeiwezesha  Serikali  kugharamia  baadhi  ya  miradi  yake  kwa  fedha  za  ndani,  mathalan,  kuwalipa  wakandarasi,  kutenga  fedha  kwa  ajili  ya  miradi  ya  maji,  miundombinu,  umeme,  kilimo,  uwezeshaji  wa  vijana  na  kadhalika.  Naamini  kasi  iliyopo  sasa  itaongezeka  kwa  siku  zijazo  na  kutupatia  uhuru  zaidi  wa  utekelezaji  wa  mipango  yetu.  Kwa  msingi  huo  nawasihi  wananchi  wadumishe  uzalendo  kwa  kulipa  kodi  kwa  kila  bidhaa  wanazonunua,  kwani  mapato  hayo  ni  kwa  ajili  ya  kuwahudumia.  Pia  msisite  kutoa  taarifa  za  wakwepa  kodi,  ambao  watashughulikiwa  ipasavyo  kwa  mujibu  wa  sheria.  Ushirikiano  na  Sekta  Binafsi  Serikali  ya  Awamu  ya  Tano  imedhamiria  kuongeza  kasi  ya  maendeleo  na  ukuaji  wa  uchumi  unaolenga  kumnufaisha  kila  Mtanzania.  Aidha,  inaamini  kuwa  sekta  binafsi  ni  muhimili  muhimu  katika  kuongeza  kasi  ya  ukuaji  wa  uchumi,  ukiwemo  wa  viwanda.  Ndiyo  maana,  hata  kabla  hajaunda  Baraza  la  Mawaziri,  Mheshimiwa  Rais  alikutana  na  wafanyabiashara  na  wawekezaji  wa  sekta  binafsi,  katika  juma  la  kwanza  tu,  baada  ya  kuingia  madarakani  ambapo,  pamoja  na  mambo  mengine,  aliwahakikishia  utayari  na  dhamira  ya  Serikali  yake  kuipa  ushirikiano  sekta  hiyo.  Aidha,  alibainisha  kuwa  Serikali  iko  tayari  kuendelea  kuboresha  mazingira  wezeshi  kwa  ajili  ya  kuongeza  kasi  ya  uwekezaji  endelevu  na  wenye  tija  kwa  Serikali  na  Wananchi,  mathalan  miundombinu  ya  nishati,  reli  na  barabara,  viwanja  vya  ndege,  bandari,  maji,  mawasiliano  na  upatikanaji  wa  malighafi  kwa  ajili  ya  viwanda.  Pia  aliwataka  wazingatie  wajibu  wao  wa  kulipa  kodi  na  kuheshimu  sheria,  kanuni  na  taratibu  za  nchi  katika  shughuli  zao  za  uwekezaji  na  biashara.  Vile  vile  katika  hizi  siku  100,  Rais  amethibitisha  nia  yake  ya  kutoa  fursa  sawa  kwa  sekta  binafsi.  Ameonesha  kuwa  wenye  fedha  wasiwe  na  kiburi  cha  fedha,  wakifikiri  wana  leseni  ya  kufanya  watakavyo  au  kuonea  wengine.  Bali  kila  mfanyabiashara  ambaye  ni  mtiifu,  anayetenda  haki  na  kufuata  sheria,  atamwona  Rais  Magufuli  kuwa  ni  mbia  wake  katika  kukuza  uchumi  wa  Taifa  letu.  Sera  ya  Mambo  ya  Nje  Tanzania  tunajivunia  msingi  imara  wa  diplomasia  na  mahusiano  mazuri  ya  kimataifa,  uliowekwa  na  Viongozi  wetu,  kuanzia  Awamu  ya  Kwanza  iliyojikita  katika  ukombozi  wa  Mwafrika  na  jamii  nyingine  zinazotawaliwa  duniani,  hadi  Awamu  ya  Nne  iliyoendeleza  diplomasia  ya  uchumi.  Hata  hivyo,  Rais  wa  Awamu  ya  Tano,  Mheshimiwa  Dkt.  John  Pombe  Joseph  Magufuli,  anatambua  pia  kwa  nadharia  ya  diplomasia  na  mahusiano  ya  kimataifa  inabainisha  kuwa  sera  ya  mambo  ya  nje  inaakisi  sera  za  ndani  ya  nchi.  Foreign  policy  is  an  extension  of  domestic  policy.  Tofauti  na  wanaomlaumu  Rais  kwa  kutosafiri  nje  ya  nchi,  Rais  wetu  anafahamu  na  kushukuru  sana  kuwa  Marais  waliomtangulia  wamefanya  kazi  kubwa  na  nzuri  sana  ya  kujenga  mahusiano  yetu  na  nchi  za  nje  na  kuimarisha  diplomasia  yetu.  Lakini  Rais  anatambua  kuwa  ili  ailinde  sifa  hiyo,  na  kuikuza,  lazima  anyooshe  mambo  kadhaa  ndani  ya  nchi.  Iwapo  Tanzania  itabaki  kuwa  maskini,  yenye  rushwa,  ujangili,  madawa  ya  kulevya,  na  kadhalika  hiyo  sifa  nzuri  nje  ya  nchi  itaporomoka.  Hivyo  ameamua  kujipa  muda  kuimarisha  uchumi  na  maendeleo  ndani  ya  nchi,  na  kupambana  na  matatizo  mengine  yanayoharibu  sifa  yetu,  ili  iwe  rahisi  kudumisha  sifa  ya  Tanzania  nje  ya  nchi.  Wengi  mtakubaliana  nami  kwamba  hatua  anazochukua  Rais  Magufuli  kuimarisha  mifumo  na  utendaji  wa  humu  ndani,  umeipa  sifa  kubwa  Tanzania  huko  nje  pamoja  na  kwamba  yeye  binafsi  hajasafiri  kwenda  nje  ya  nchi  tangu  achaguliwe  kuwa  Rais.  Hii  inadhihirisha  wazi  kuwa  mambo  yetu  ya  ndani  yasiposhughulikiwa  ipasavyo,  kusafiri  tu  kwa  Rais  nje  siyo  kigezo  cha  kudumisha  heshima  na  urafiki  mwema.  Napenda  niwahakikishie  wananchi  wote  kuwa  dunia  inafuatilia  yanayotokea  nchini,  na  wanashahuku  ya  kuona  matokeo  yake.  Kila  kona  hivi  sasa,  nchi  zinazungumzia  mafanikio  ya  Serikali  ya  Awamu  ya  Tano  ndani  ya  siku  100.  Hili  ni  jambo  la  kujivunia  katika  mahusiano  yetu  na  nchi  za  nje  na  ni  jambo  kubwa  kidiplomasia.Rais  amefanya  kazi  ya  kutangaza  Tanzania  na  kujenga  sifa  yake  bila  haja  ya  kusafiri.  Atakapokuwa  tayari  atasafiri  tu.  Hitimisho  Siku  100  za  kwanza  za  Serikali  ya  Awamu  ya  Tano,  zimethibitisha  kuwa  Serikali  yetu  ni  makini  na  imedhamiria  kutekeleza  ahadi  zake  kwenu.  Katika  kutekeleza  majukumu  yake  ya  kuwatumikia  wananchi  wote,  Serikali  imezingatia  msingi  uliowekwa  na  serikali  za  awamu  zilizotangulia.  Na  imedhamiria  kutekeleza  wajibu  wake  kwa  Taifa  na  wananchi.  Ushindi  ni  lazima.  Nikitakiwa  kuelezea  kwa  maneno  machache  sana  siku  100  za  utawala  wa  Rais  Magufuli  nitasema,  ametuletea  aina  mpya  ya  uongozi,  unaojenga  juu  ya  msingi  wa  waliomtangulia,  lakini  unaoweka  Tanzania  katika  gia  mpya  (new  trajectory)  kuelekea  uchumi  wa  kipato  cha  kati  ulioahidiwa  na  Dira  ya  Maendeleo  2025.  Tumuunge  mkono.  Hapa  Kazi  Tu!  Asanteni  kwa  kunisikiliza