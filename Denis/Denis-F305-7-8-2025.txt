HOTUBA  YA  RAIS  WA  ZANZIBAR  NA  MWENYEKITI  WA  BARAZA  LA  MAPINDUZI,  MHE.  DK.  ALI  MOHAMED  SHEIN,  KATIKA  MAADHIMISHO  YA  SHEREHE  ZA  MIAKA  52  YA  MAPINDUZI  YA  ZANZIBAR,  AMAAN  STADIUM  TAREHE  12  JANUARI,  2016  Mheshimiwa  Dk.  John  Pombe  Magufuli;  Rais  wa  Jamhuri  ya  Muungano  wa  Tanzania,  Mheshimiwa  Samia  Suluhu  Hassan;  Makamu  sssssss  wa  Rais  wa  Jamhuri  ya  Muungano  wa  Tanzania,  Mheshimiwa  Majaliwa  Kassim  Majaliwa;  Waziri  Mkuu  wa  Jamhuri  ya  Muungano  wa  Tanzania,  Mheshimiwa  Maalim  Seif  Sharif  Hamad;  Makamu  wa  Kwanza  wa  Rais,  Zanzibar,  Mheshimiwa  Balozi  Seif  Ali  Iddi;  Makamu  wa  Pili  wa  Rais,  Zanzibar,  Mheshimiwa  Mzee  Ali  Hassan  Mwinyi;  Rais  Mstaafu  wa  Jamhuri  ya  Muungano  wa  Tanzania,  Mheshimiwa  Benjamin  William  Mkapa,  Rais  Mstaafu  wa  Jamhuri  ya  Muungano  wa  Tanzania,  Mheshimiwa  Dk.  Jakaya  Mrisho  Kikwete;  Rais  Mstaafu  wa  Jamhuri  ya  Muungano  wa  Tanzania,  Mheshimiwa  Dk.  Salmin  Amour  Juma;  Rais  Mstaafu  wa  Zanzibar,  Mheshimiwa  Dk.  Amani  Abeid  Karume;  Rais  Mstaafu  wa  Zanzibar,  Waheshimiwa  Mawaziri  wa  Serikali  ya  Jamhuri  ya  Muungano  wa  Tanzania  na  wa  Serikali  ya  Mapinduzi  ya  Zanzibar,  Mheshimiwa  Job  Ndugai;  Spika  wa  Bunge  la  Jamhuri  ya  Muungano  wa  Tanzania,  Mheshimiwa  Pandu  Ameir  Kificho;  Spika  wa  Baraza  la  Wawakilishi  la  Zanzibar,  Mheshimiwa  Othman  Chande  Mohamed;  Jaji  Mkuu  wa  Jamhuri  ya  Muungano  wa  Tanzania,  Mheshimiwa  Omar  Othman  Makungu;  Jaji  Mkuu  wa  Zanzibar,  Waheshimiwa  Mabalozi  na  Wawakilishi  wa  Mashirika  ya  Kimataifa,  Mheshimiwa  Abdalla  Mwinyi  Khamis;  Mkuu  wa  Mkoa  wa  Mjini  Magharibi,  Viongozi  mbali  mbali  wa  Serikali  na  Vyama  vya  Siasa,  Ndugu  Wananchi,  Mabibi  na  Mabwana,  Assalamu  Aleikum,  Awali  ya  yote,  napenda  nianze  kwa  kumshukuru  Mola  wetu  Mtukufu  mwenye  kustahiki  kushukuriwa  na  viumbe  vyote  kwa  kutujaalia  uhai  na  afya  njema  tukaweza  kukutana  katika  hadhara  hii  muhimu  kwa  historia  na  harakati  za  maendeleo  ya  Zanzibar  na  Jamhuri  ya  Muungano  waTanzania  kwa  jumla.  Leo  tarehe  12  Januari,  2016  tunaadhimisha  kilele  cha  sherehe  za  miaka  52  tangu  yalipofanyika  na  kufanikiwa  kwa  Mapinduzi  Matukufu  ya  Zanzibar  ya  tarehe  12  Januari  1964.  Mwenyezi  Mungu  awape  malazi  mema  waasisi  na  viongozi  wetu  wa  Mapinduzi  waliokwishatutangulia  mbele  ya  haki  na  walio  hai,  Mwenyezi  Mungu  awape  afya  njema  na  umri  mrefu  ili  tuzidi  kunufaika  na  hekima  zao.  Mwenyezi  Mungu  aijaaliye  nchi  yetu  amani,  umoja,  mshikamano  zaidi  na  atupe  mafanikio  katika  utekelezaji  wa  mipango  yetu  ya  maendeleo  na  kutuongezea  ustawi  wa  jamii  yetu.  Ndugu  Wananchi,  Kwa  niaba  ya  wananchi  wa  Zanzibar,  napenda  nimpongeze  kwa  dhati  Mheshimiwa  Dk.  John  Pombe  Magufuli;  Rais  wa  Jamhuri  ya  Muungano  wa  Tanzania  na  Mheshimiwa  Samia  Suluhu  Hassan;  Makamu  wa  Rais  wa  Jamhuri  ya  Muungano  wa  Tanzania  kwa  kuiongoza  Awamu  ya  Tano  ya  Serikali  ya  Jamhuri  ya  Muungano  wa  Tanzania.  Kuchaguliwa  kwenu,  ni  kielelezo  cha  imani  waliyonayo  wananchi  kwenu  na  kwa  Chama  cha  Mapinduzi.  Natoa  shukurani  zangu  za  dhati  kwenu,  kwa  kuja  kuungana  nasi  katika  sherehe  hizi  za  maadhimisho  ya  Miaka  52  ya  Mapinduzi  Matukufu  ya  Zanzibar.  Tunakukaribisheni  kwa  furaha  kubwa  pamoja  na  viongozi  wengine  wa  Serikali  ya  Jamhuri  ya  Muungano  wa  Tanzania  mliohudhuria.  Kadhalika,  napenda  nitoe  shukurani  zangu  za  dhati  kwa  mabalozi,  wawakilishi  wa  mashirika  ya  kimataifa,  taasisi  mbali  mbali,  wananchi  na  wageni  waalikwa  wote  kwa  kuhudhuria  kwa  wingi  katika  sherehe  hizi  muhimu  na  adhimu  ambazo  zimefana  sana.  Kuwepo  kwetu  hapa  siku  hii  ya  kilele  na  mahudhurio  makubwa  kunadhihirisha  kwamba  Mapinduzi  Matukufu  ya  Zanzibar  ya  Januari  12,  1964  yanathaminiwa  sana  na  yataendelea  kudumishwa  kwa  manufaa  ya  kizazi  cha  sasa  na  kijacho.  Ndugu  Wananchi,  Leo  ni  siku  adhimu  na  muhimu  kwa  Wananchi  wa  Zanzibar  na  Tanzania  kwa  jumla  ambapo  miaka  52  iliyopita  waliikata  minyororo  ya  utawala  wa  kikoloni  na  kisultani  ambao  ulidumu  kwa  miaka  132.  Wananchi  wanyonge  walioongozwa  na  Chama  cha  Afro  Shirazi  walijitolea  muhanga  kufanya  Mapinduzi  dhidi  ya  wakoloni,  mabwanyenye  na  mabepari  waliokuwa  wakiendeleza  vitendo  vya  udhalilishaji,  dhulma,  unyonyaji  na  ubaguzi  kwa  wananchi.  Madhila  waliyotendewa  wananchi  yalihusu  masuala  yote  muhimu  ya  maisha  yakiwemo  kubaguliwa  katika  elimu,  matibabu,  makaazi  na  matumizi  ya  ardhi  na  ubaguzi  wa  kukoseshwa  haki  za  kiraia  katika  nchi  yao  wenyewe.  Haya  yote  leo  yanabaki  kuwa  ni  historia  baada  ya  Waasisi  wa  Mapinduzi  wakiongozwa  na  Jemedari  wake  Marehemu  Mzee  Abeid  Amani  Karume  na  Chama  cha  ASP  kufanya  Mapinduzi  tarehe  12  Januari,  1964.  Huo  ndio  mwanzo  wa  utawala  wa  wanyonge  wa  Zanzibar  na  kupata  uhuru  wao  wa  kweli,  unaozingatia  misingi  ya  usawa,  utu  na  kuturejeshea  heshima  ya  wafanyakazi  na  wakulima  nchini  mwetu  iliyopotea  kwa  kutawaliwa.  Leo  tunaposherehekea  miaka  52  ya  Mapinduzi,  vile  vile,  tunasherehekea  umoja  wetu  unaotokana  na  nchi  mbili  zilizokuwa  huru,  Jamhuri  ya  Tanganyika  na  Jamhuri  ya  Watu  wa  Zanzibar  na  kuzaliwa  Jamhuri  ya  Muungano  wa  Tanzania.  Muungano  wetu  umetokana  na  dhamira  ya  dhati  ya  vyama  vyetu  vya  ukombozi  vya  ASP  na  TANU  na  sasa  CCM  pamoja  na  uongozi  bora  na  thabiti  wa  Waasisi  wa  nchi  yetu,  hayati  Mwalim  Julius  Kambarage  Nyerere  na  hayati  Mzee  Abeid  Amani  Karume.  Ndugu  Wananchi,  Kwa  hakika  tuna  wajibu  wa  kuwashukuru  na  kuwaombea  dua  Waasisi  wa  Mapinduzi  kwani  wao  ndio  msingi  wa  mafanikio  makubwa  wa  maendeleo  tuliyoyapata.  Katika  kipindi  chote  cha  miaka  52,  wananchi  wote  kwa  nyakati  tafauti  wamefaidika  na  matunda  ya  Mapinduzi  kutokana  na  malengo  yake  na  mipango  ya  maendeleo  iliyowekwa.  Kwa  hivyo,  maadhimisho  ya  sherehe  hizi  yanatukumbusha  umuhimu  wa  kuendelea  kuyaheshimu,  kuyatetea,  kuyalinda  na  kuyadumisha  Mapinduzi  yetu,  kwa  faida  ya  kila  mmoja  wetu.  Katika  kuyathamini  na  kuyaenzi  Mapinduzi  yetu,  Serikali  imeamua  kujenga  mnara  maalum  wa  kumbukumbu  ya  Mapinduzi  katika  eneo  la  Michenzani,  Mwembekisonge,  uliozinduliwa  mwaka  jana.  Naomba  wananchi  mwende  mkautembelee  mnara  wa  aina  yake  huu  pale  mtakapopata  nafasi  ambapo  pia  mtapata  nafasi  ya  kuelezwa  historia  ya  Mapinduzi  iliyotayarishwa  katika  vyumba  maalum.  Ndugu  Wananchi,  Jitihada  za  Serikali,  wananchi  na  washirika  wetu  wa  maendeleo  zimetuwezesha  kuitekeleza  mipango  mikuu  ya  maendeleo  katika  kipindi  cha  mwaka  mmoja  uliopita  kwa  kuzingatia  Dira  ya  Maendeleo  ya  2020,  MKUZA  Awamu  ya  Pili  na  Ilani  ya  Uchaguzi  Mkuu  ya  CCM  ya  mwaka  2010-2015  tuliyoitekeleza  kwa  kiwango  kinachokadiriwa  kufikia  asilimia  90  pamoja  na  Malengo  ya  Milenia.  Maelezo  nitakayoyatoa  yanadhihirisha  mafanikio  yaliyopatikana  katika  mwaka  2015.  Ndugu  Wananchi,  Katika  mwaka  2015,  Tume  ya  Mipango  ya  Zanzibar  imeratibu  mapitio  ya  Mkakati  wa  Kukuza  Uchumi  na  Kupunguza  Umasikini  (MKUZA  II)  unaomaliza  muda  wake  mwezi  wa  Juni  2016.  Rasimu  ya  mwanzo  ya  mkakati  mpya  imefikia  hatua  ya  kuchangiwa  maoni  na  wahusika  mbali  mbali  na  inategemewa  kuanza  kutumika  rasmi  kuanzia  bajeti  ya  mwaka  /2017.  Vile  vile,  Serikali  imefuta  Sheria  namba  1  ya  mwaka  1999  ya  miradi  ya  maridhiano  na  kutunga  Sheria  mpya  ya  mashirikiano  baina  ya  sekta  ya  umma  na  sekta  binafsi  (PPP)  namba  8  ya  mwaka  2015.  Ni  matumaini  ya  Serikali  kwamba  wawekezaji  binafsi  wataitumia  fursa  ya  mashirikiano  baina  ya  sekta  hizo  mbili,  kupitia  sheria  mpya,  kwa  lengo  la  kuongeza  tija  na  ufanisi.  Ndugu  Wananchi,  Kutokana  na  umuhimu  wa  utafiti,  Serikali  kupitia  Tume  ya  Mipango  kwa  kushirikiana  na  COSTECH  inatayarisha  Mpango  wa  Utafiti  wa  Zanzibar  wenye  kushirikisha  sekta  zote.  Rasimu  ya  awali  ya  mwongozo  wa  utekelezaji  wa  tafiti  imetolewa  ili  kazi  ya  utafiti  ifanyike  kitaalamu  kwa  lengo  la  kupata  taarifa  sahihi  na  kuondoa  kero  za  wananchi.  Katika  mwaka  2014,  Serikali  iliandaa  programu  maalum  za  utekelezaji  wa  “Matokeo  kwa  Ustawi”  kwa  kupitia  mfumo  wa  maabara  katika  sekta  ya  Utalii,  uimarishaji  wa  biashara  na  upatikanaji  wa  Rasilimali  Fedha.  Utekelezaji  wa  programu  hizi  umeonesha  mafanikio  ya  kutia  moyo.  Kwa  sasa,  Tume  iko  katika  hatua  za  matayarisho  ya  maabara  ya  Elimu  na  Afya  kwa  kushirikiana  na  taasisi  zinazohusika.  Maabara  hizo  zinatarajiwa  kufanyika  mwaka  huu.  Ndugu  Wananchi,  Licha  ya  kuendelea  kuwepo  kwa  matukio  mbali  mbali  yanayoathiri  kasi  ya  ukuaji  wa  uchumi  wa  dunia,  uchumi  wetu  umeendelea  kuimarika  katika  kila  mwaka.  Mwaka  2014  Pato  halisi  la  Taifa  lilikua  na  kufikia  asilimia  7.0.  Hali  hii  imechangiwa  zaidi  na  kuimarika  kwa  sekta  ya  viwanda  na  sekta  ya  huduma  kwa  kuongezeka  kwa  idadi  ya  watalii  wanaoingia  nchini  kutokana  na  kuwepo  kwa  vivutio  vya  utalii  na  amani  na  utulivu.  Kadhalika,  Pato  la  Mtu  binafsi  limeongezeka  hadi  kufikia  TZS  1,552,000  (USD  939)  mwaka  ikilinganishwa  na  TZS  1,384,000  (USD  866)  mwaka  2013  sawa  na  ongezeko  la  asilimia  12.1.  Kwa  mujibu  wa  Ilani  ya  Uchaguzi  ya  CCM  ya  mwaka  2010-2015,  pato  la  mtu  binafsi  lilitakiwa  lifikie  TZS  884,000  ifikapo  mwaka  2015.  Ni  dhahiri  kwamba  pato  la  mtu  binafsi  limepindukia  kiwango  kilichokadiriwa.  Ndugu  Wananchi,  Katika  kipindi  cha  robo  mwaka  ya  kwanza  ya  mwaka  2015,  kasi  ya  ukuaji  wa  uchumi  imefikia  asilimia  6.1  na  katika  robo  ya  pili  ya  mwaka  2015  imefikia  asilimia  7.0.  Kuendelea  kuimarika  kwa  hali  ya  uchumi  kwa  robo  mwaka  ya  kwanza  na  ya  pili  kwa  mwaka  2015  kumetokana  na  kuimarika  kwa  sekta  ya  viwanda,  sekta  ndogo  ya  malazi,  huduma  za  chakula,  huduma  za  fedha,  ufugaji,  bima  pamoja  na  ukuaji  wa  sekta  ndogo  ya  ujenzi.  Katika  mwaka  2015,  kasi  ya  mfumko  wa  bei  za  bidhaa  na  huduma  nchini  imeendelea  kuwa  ya  tarakimu  moja  kutoka  asilimia  5.6  mwaka  2014  kufikia  asilimia  5.7  mwaka  2015.  Serikali  inaendelea  na  juhudi  za  kudhibiti  kasi  ya  mfumko  wa  bei  nchini  kwa  kupunguza  ushuru  wa  bidhaa  muhimu  zinazoingizwa  nchini  na  kuwasaidia  wakulima  kwa  kuwapatia  pembejeo  kwa  beif  nafuu  ili  kuongeza  uzalishaji  wa  mazao.  Ndugu  Wananchi,  Serikali  ya  Mapinduzi  ya  Zanzibar  imeongeza  ufanisi  katika  kuimarisha  ukusanyaji  wa  mapato  na  kudhibiti  uvujaji  wa  mapato  hayo.  Katika  kipindi  cha  miezi  sita  ya  kwanza  ya  mwaka  wa  fedha  2015/2016,  mapato  ya  ndani  yalifikia  TZS  Bilioni  188.4  ikilinganishwa  na  kipindi  kama  hicho  cha  mwaka  /2015  ambapo  TZS  Bilioni  172.5  zilikusanywa,  sawa  na  ongezeko  la  mapato  la  asilimia  9.2.  Vile  vile,  Serikali  inaendelea  na  juhudi  za  kuimarisha  mapato  ikiwemo  kupunguza  misamaha  ya  kodi  katika  baadhi  ya  miradi  ya  uwekezaji  na  kufanya  marekebisho  ya  viwango  vya  ada  mbali  mbali.  Kadhalika,  Serikali  ya  Mapinduzi  ya  Zanzibar  imeanzisha  kodi  mpya  ya  miundombinu,  ili  kuhakikisha  tunakuwa  na  fedha  za  kuiendeleza  na  kuitunza  miundombinu  yetu.  Ndugu  Wananchi,  Serikali  iliendelea  kuwashajiisha  wawekezaji  wa  ndani  na  nje  kuwekeza  katika  sekta  zote  kuu  za  kiuchumi  na  kijamii.  Katika  kipindi  cha  Januari  hadi  Disemba  2015,  jumla  ya  miradi  31  yenye  thamani  ya  Dola  za  Marekani  Milioni  316.0  imeidhinishwa  katika  sekta  mbali  mbali  katika  miradi  hio,  miradi  mingi  ni  ya  utalii.  Miradi  hii  itakapomalizika  itatoa  nafasi  za  ajira  ,500.  Juhudi  kubwa  zilifanywa  zilizopelekea  kuanzishwa  kwa  utekelezaji  wa  kuyaendeleza  Maeneo  Huru  ya  Uchumi  kwa  vitendo.  Mradi  wa  Ujenzi  wa  Mji  Mpya  wa  Fumba  umeanza,  ambapo  kiwanda  kikubwa  cha  maziwa  kimejengwa  na  kimeanza  kazi  Julai,  2014.  Mji  huo  utajumuisha  ujenzi  wa  nyumba  650  zitakazouzwa  kwa  watu  mbali  mbali.  Ujenzi  wa  nyumba  hizo  unatarajiwa  kuanza  Februari  mwaka  huu.  Kadhalika,  bandari  ndogo  itakayotoa  huduma  kwa  wananchi  na  wageni  itajengwa  katika  eneo  hilo.  Serikali,  kwa  kushirikiana  na  Kampuni  ya  “Union  Property  Developer”  na  “Coastal  Dredging”  hivi  sasa  inaendelea  na  ujenzi  wa  miundombinu,  ikiwemo  barabara  mpya  zenye  upana  wa  mita  15,  mita  30  pamoja  na  barabara  kuu  ya  mita  60.  Ndugu  Wananchi,  Kwa  upande  wa  Mkoa  wa  Kaskazini  Unguja,  Mradi  wa  ujenzi  wa  mji  wa  kisasa  wa  kibiashara  pamoja  na  hoteli  kubwa  za  kisasa,  nyumba  za  kuishi,  uwanja  wa  ndege  mdogo  na  uwanja  wa  kimataifa  wa  “golf  ”  wa  kisasa  vitajengwa.  Kampuni  ya  “Pennyroyal  ya  Gibralter”  imetenga  jumla  ya  Dola  za  Kimarekani  milioni  800  kwa  ajili  ya  mradi  huu.  Kampuni  hiyo  hivi  sasa  inaendelea  na  ujenzi  barabara  ya  kisasa  inayotoka  Mkwajuni  kupitia  Kijini  hadi  Mbuyutende  na  imefikia  hatua  nzuri.  Katika  kuliendeleza  eneo  la  Bwawani  mnamo  mwezi  wa  Novemba  2015,  Serikali  ilitiliana  saini  Mkataba  na  Kampuni  ya  “Quality  Group  Limited”  ambayo  itaanzisha  mradi  mkubwa  wa  kuendeleza  Hoteli  ya  Bwawani  na  maeneo  yaliyoizunguka.  Kampuni  hiyo  imetenga  Dola  za  Marekani  zipatazo  Milioni  200  zitakazotumika  kwa  ajili  ya  kuifanyia  matengenezo  makubwa  Hoteli  ya  Bwawani,  ili  ifikie  kiwango  cha  nyota  tano.  Kadhalika,  kampuni  hiyo  ya  “Quality  Group  Limited”  itajenga  majengo  ya  biashara  na  kituo  cha  mikutano  ya  Kimataifa  katika  eneo  hilo  la  Bwawani.  Aidha,  Serikali  imeidhinisha  mradi  wa  uimarishaji  wa  Hoteli  ya  “Mtoni  Marine”,  wenye  lengo  la  kutengeneza  ufukwe  maalum  kwa  ajili  ya  mapumziko  ya  wageni  na  wenyeji.  Sambamba  na  uimarishaji  huo,  utaanzishwa  mji  mdogo  wa  kisiwa  kwa  lengo  la  kuikuza  sekta  ya  utalii.  Ndugu  Wananchi,  Uongozi  wa  Mfuko  wa  Hifadhi  ya  Jamii  Zanzibar  (ZSSF)  nao  umeshajiika  kuwekeza  katika  ujenzi  wa  majengo  ya  kisasa,  ili  kubadilisha  taswira  ya  Zanzibar.  Katika  mwaka  huu  wa  fedha,  2015/2016,  ZSSF  imeanza  kutekeleza  Mradi  wa  ujenzi  wa  nyumba  za  kisasa  katika  eneo  la  Mbweni  –  Unguja.  Mradi  huu  unajumuisha  ujenzi  wa  jumla  ya  majengo  18  ya  ghorofa  7  kila  moja  na  yatakapomalizika,  jumla  ya  nyumba  (flats)  252  zitapatikana.  Mradi  huu  unatarajiwa  kumalizika  katika  kipindi  cha  miaka  mitatu  ijayo.  Ndugu  Wananchi,  Katika  mwaka  2015,  suala  la  kuimarisha  mazingira  ya  biashara  lilipewa  umuhimu  mkubwa.  Serikali  ilichukua  hatua  ya  kuhakikisha  kuwa  bidhaa  za  chakula  zinakuwepo  nchini  wakati  wote.  Takwimu  zinaonesha  kuwa  katika  kipindi  cha  mwaka  2015  hakukuwa  na  upungufu  wa  bidhaa  hizo.  Serikali  imeanzisha  Baraza  la  Kusimamia  Utoaji  wa  Leseni  kwa  lengo  la  kuweka  mfumo  mzuri  na  ulio  bora  katika  utoaji  wa  leseni  na  vibali  vya  biashara.  Serikali  ya  Mapinduzi  ya  Zanzibar  ililinunua  jumla  ya  tani  2,826.5  za  karafuu  2,826.5  zenye  thamani  ya  TZS  bilioni  39.5  kutoka  kwa  wakulima  katika  mwaka  2014/2015,  hadi  kufikia  tarehe  4  Januari,  2016,  Serikali  ilinunua  jumla  ya  tani  3,235.1  zenye  thamani  ya  TZS  bilioni  45.3.  Kwa  upande  wa  mauzo,  katika  mwaka  2014/2015,  Serikali  iliuza  nchi  za  nje  jumla  ya  tani  2,766.2  za  karafuu  zenye  thamani  ya  TZS  bilioni  53.3.  Kwa  mwaka  2015/2016  hadi  kufikia  tarehe  31  Disemba,  2015,  Serikali  imeuza  karafuu  nchi  za  nje  tani  2,122.0  zenye  thamani  ya  TZS  bilioni  36.0.  Msimu  wa  karafuu  wa  mwaka  huu  bado  unaendelea  na  wakulima  wanaendelea  kuuza  karafuu  zao  ZSTC  na  matarajio  ya  Serikali  ni  kununua  tani  5,500  za  karafuu.  Kadhalika,  katika  kipindi  cha  mwaka  2014/2015,  Serikali  imetoa  mikopo  yenye  thamani  ya  TZS  milioni  342.3  kwa  wakulima  126  wa  karafuu  wa  Unguja  na  Pemba.  Mikopo  hiyo  imewasaidia  kununua  pembejeo  na  vitendea  kazi.  Nachukua  nafasi  hii  kuwapongeza  wakulima  wa  Unguja  na  Pemba  kwa  juhudi  zao  wanazozichukua  katika  kuliendeleza  zao  la  karafuu  kwa  kushirikiana  na  Serikali.  Aidha  kwa  lengo  la  kuliendeleza  zao  la  karafuu,  Serikali  ya  Mapinduzi  ya  Zanzibar  ilizindua  Mfuko  wa  Maendeleo  ya  Karafuu  Zanzibar  ambao  Shirika  la  ZSTC  limeweza  kulipa  fidia  kwa  walioanguka  kwenye  mikarafuu  jumla  ya  TZS  milioni  60  na  kutoa  mikopo.  Ndugu  Wananchi,  Juhudi  za  kufufua  viwanda  zilipata  mafanikio  zaidi  katika  mwaka  2015  ikilinganishwa  na  miaka  iliyopita.  Bidhaa  zilizozalishwa  viwandani  kwa  mwaka  2015  zikiwemo  maziwa,  sukari,  maji  ya  kunywa,  unga  wa  ngano,  juisi,  sabuni,  bidhaa  za  nguo  na  viungo  zilikuwa  na  thamani  ya  TZS  bilioni  0,  ikiwa  ni  ongezeko  la  asilimia  5.51  ikilinganishwa  na  mwaka  uliopita  ambapo  bidhaa  zilizozalishwa  nchini  zilikuwa  na  thamani  ya  TZS  bilioni  9.  Kuimarika  kwa  viwanda  vyetu  kutaongeza  ajira  kwa  wananchi  na  kuwapunguzia  umasikini.  Ndugu  Wananchi,  Serikali  imepanga  na  kutekeleza  mikakati  mbali  mbali  ya  kuiendeleza  sekta  ya  utalii  ambayo  hivi  sasa  ndiyo  sekta  kiongozi  kwa  uchumi  wetu.  Wawekezaji  wameshajiishwa  katika  ujenzi  wa  hoteli  ambapo  hoteli  ya  “Park  Hyatt”  ilifunguliwa  hivi  karibuni.  Kamisheni  ya  Utalii  imejitangaza  katika  masoko  mapya  ya  huko  China  na  India.  Kamisheni  hio  imefungua  Ofisi  ya  Uwakala  huko  Mumbai,  India,  kwa  lengo  la  kuimarisha  utalii.  Katika  kuimarisha  huduma  za  utalii  na  upatikanaji  wa  ajira,  hatua  zimechukuliwa  kwa  kuanzisha  mafunzo  ya  fani  mbali  mbali  za  utalii  yanayotolewa  katika  kiwango  cha  Stashahada  katika  Chuo  Cha  Maruhubi  na  Shahada  na  Stashahada  katika  Chuo  Kikuu  cha  Taifa  cha  Zanzibar.  Katika  mwaka  wa  mafunzo  uliomalizika  wanafunzi  1028  wamemaliza  yao  kwenye  vyuo  hivyo.  Katika  mwaka  ujao  tunatarajia  Chuo  cha  Utalii  Maruhubi  kitaunganishwa  na  SUZA.  Katika  mwaka  2015,  watlii  waliendelea  kuitembelea  Zanzibar  kutokana  na  vivutio  viliopo,  pamoja  na  kuwepo  amani  na  utulivu.  Jumla  ya  watalii  ,699  waliitembelea  Zanzibar  katika  kipindi  cha  Januari-Novemba,  2015.  Wito  wangu  kwa  wananchi  ni  kuwa  tuendelee  kushirikiana  katika  kulifanikisha  lengo  letu  la  Utalii  kwa  Wote,  ili  mafanikio  haya  tunayoyaona  yapatikane  zaidi  na  yazidi  kuimarisha  uchumi  wetu.  Ndugu  Wananchi,  Jitihada  kubwa  imefanywa  na  Serikali  katika  kuimarisha  sekta  ya  Kilimo  kwa  lengo  la  kuhakikisha  kuwa  uhakika  wa  chakula  na  lishe  unakuwepo.  Serikali  imeendelea  kutoa  ruzuku  ya  asilimia  75  kwa  wakulima  ya  gharama  za  pembejeo  za  kilimo  na  huduma  za  matrekta  kwa  Unguja  na  Pemba.  Katika  msimu  wa  kilimo  wa  mwaka  2015/2016,  tayari  tani  750  za  mbolea  na  lita  15,000  za  dawa  ya  kuulia  magugu  zimenunuliwa  kwa  lengo  kuwapa  wakulima,  ili  kuimarisha  kilimo.  Kuhusu  kilimo  cha  mpunga  cha  umwagiliaji  maji,  Serikali  imekamilisha  awamu  ya  kwanza  ya  Utekelezaji  wa  Mradi  wa  Ujenzi  wa  Miundombinu  ya  umwagiliaji  maji  ambao  ukimalizika  utaongeza  uzalishaji  wa  mpunga  kutoka  kiwango  cha  sasa  cha  wastani  wa  tani  30,000  kwa  mwaka  hadi  kufikia  tani  45,000  kwa  mwaka.  Shughuli  za  utafiti  katika  Taasisi  ya  Kilimo  Kizimbani  zimeimarishwa.  Kuhusu  Chuo  cha  Kilimo  cha  Kizimbani,  jumla  ya  wahitimu  93  wamemaliza  masomo  yao  Stashahada  na  Cheti  katika  mwaka  na  tunatarajia  wahitimu  hawa  wataajiriwa,  ili  kuongeza  nguvu  shughuli  za  ugani  na  ufugaji.  Kwa  upande  wa  uendelezaji  wa  maliasili  zetu,  Serikali  inaendelea  kusimamia  ulinzi  na  udhibiti  wa  misitu  yetu  ikiwemo  msitu  wa  Jozani  Unguja  na  msitu  wa  Ngezi  Pemba  na  misitu  mingine  ya  asili  kwa  kushirikiana  na  wananchi.  Juhudi  zitaendelea  kufanywa  kuwahamasisha  wananchi  juu  ya  ufugaji  nyuki  wa  kisasa.  Ndugu  Wananchi,  Jitihada  kubwa  zilifanywa  katika  kuiendeleza  sekta  ya  uvuvi.  Katika  mwaka  ,  kiwango  cha  samaki  waliovuliwa  kilifikia  tani  31,439.0  zenye  thamani  ya  TZS  bilioni  123.80  ikilinganishwa  na  tani  30,108.6  zenye  thamani  ya  TZS  bilioni  116.3  zilizovuliwa  mwaka  2014  sawa  na  ongezeko  la  asilimia  6.  Uzalishaji  wa  zao  la  mwani  umeongezeka  kutoka  tani  13,301  mwaka  2014  hadi  kufikia  tani  15,076  mwaka  2015.  Ongezeko  hili  ni  sawa  na  asilimia  13.  Hivi  karibuni  Serikali  inatarajia  kuanza  utekelezaji  wa  mradi  wa  ujenzi  wa  kituo  cha  kuzalisha  vifaranga  vya  samaki  huko  Beit  el  Ras  kwa  ufadhili  wa  Shirika  la  Maendeleo  la  Korea  (KOICA).  Kadhalika,  Serikali  imetiliana  saini  makubaliano  ya  awali  na  Kampuni  ya  Hairu  kutoka  Sri-Lanka  ambayo  itawekeza  katika  kiwanda  cha  kutengeneza  boti  zenye  urefu  wa  mita  6,  na  mita  9  kwa  ajili  ya  wavuvi  wadogo  na  mita  18  zitakazofika  bahari  kuu.  Vile  vile,  kampuni  hiyo  itaweka  mitambo  ya  kusindika  samaki  na  mazao  mengine  ya  baharini.  Kadhalika,  Serikali  inategemea  kuanzisha  mradi  wa  ujenzi  wa  diko  la  kisasa  Malindi  katika  mwezi  wa  Novemba,  2016.  Mradi  huu  unafadhaliwa  na  Serikali  ya  Japan  na  unategemewa  kugharimu  Dola  za  Kimarekani  milioni  3  na  unatarajiwa  kukamilika  katika  kipindi  cha  miaka  miwili.  Madhamuni  makubwa  ya  mradi  huu  ni  kuwawezesha  watumiaji  wa  diko  la  Malindi  kuuza  na  kununua  samaki  wao  wakiwa  katika  kiwango  bora,  kuwaongezea  tija  wavuvi,  wachuuzi,  madalali  na  wafanyabiashara  wadogo  wa  diko  hilo  pamoja  na  kuweka  mazingira  mazuri  ya  kuweka  vyombo  vya  uvuvi  bandari.  Ndugu  Wananchi,  Kuhusu  sekta  ya  ufugaji,  juhudi  kubwa  zimefanywa  ya  kuwaendeleza  wafugaji  wetu  kupitia  Programu  mbali  mbali.  Juhudi  hizo  zimeleta  hamasa  katika  ufugaji  wa  kisasa  na  kuongeza  idadi  ya  wafugaji  wa  ng’ombe  na  mbuzi  wa  maziwa  kutoka  wafugaji  9,795  mwaka  2014  hadi  kufikia  10,082  mwaka  2015  sawa  na  ongezeko  la  asilimia  2.9.  Juhudi  hizi  zimepelekea  kuwepo  kwa  ongezeko  la  uzalishaji  wa  nyama  na  maziwa.  Kwa  lengo  la  kuwaendeleza  wafugaji,  jumla  ya  wafugaji  16,819  walitembelewa  na  kupatiwa  mafunzo  ya  kitaalamu  ya  ufugaji  bora  wa  ngo’mbe,  mbuzi,  kuku  na  mifugo  mingine.  Idadi  hiyo  ni  sawa  na  asilimia  ya  lengo  la  kuwafikia  wafugaji  20,000.  Vile  vile,  wawekezaji  wa  ndani  wameshajiishwa,  ili  wawekeze  katika  vikundi  vidogo  vidogo  vya  kuongeza  thamani  bidhaa  za  mifugo.  Aidha,  kwa  lengo  la  kukabiliana  na  maradhi  mbali  mbali  ya  mifugo,  Serikali  inaendelea  kuziimarisha  huduma  za  uchunguzi  wa  maradhi  ya  mifugo  kwa  kuongeza  wataalamu,  vifaa  na  kuimarisha  miundombinu  ya  maabara  huko  Maruhubi  pamoja  na  kuendeleza  ujenzi  wa  miundombinu  ya  mifugo  ikiwemo  vituo  vya  karantini  na  vituo  vya  uzalishaji.  Ndugu  Wananchi,  Katika  kukabiliana  na  changamoto  za  kimazingira,  Serikali  imeandaa  na  kupitisha  sheria  mpya  ya  usimamizi  wa  mazingira  Zanzibar  Nambari  3  ya  mwaka  2015.  Lengo  kuu  la  sheria  hiyo  ni  kuimarisha  uhifadhi  wa  mazingira  nchini.  Aidha,  kupitia  sheria  hiyo,  Serikali  imeanzisha  Mamlaka  ya  Usimamizi  wa  Mazingira  Zanzibar  (ZEMA)  ili  kuyashughulikia  masuala  muhimu  yanayohusu  mazingira  na  kuhakikisha  kuwa  kila  mmoja  wetu  anazingatia  masharti  ya  sheria  ya  mazingira.  Jitihada  zinaendelea  kuchukuliwa  na  Serikali  kwa  kushirikiana  na  washirika  wa  maendeleo  katika  kukabiliana  na  athari  za  kimazingira  pamoja  na  kuchukua  hatua  madhubuti  za  kudhibiti  vitendo  vya  uharibifu  wa  mazingira  vinavyosababishwa  na  shughuli  za  ujenzi,  ukataji  wa  miti  ovyo,  utupaji  wa  taka  za  plastiki  ngumu  na  vifaa  vya  kielektroniki.  Katika  kukabiliana  na  uharibifu  wa  mazingira  jumla  ya  mikoko  milioni  50  sawa  na  hekta  20  zimepandwa  katika  maeneo  tisa  ya  Unguja  na  Pemba  ili  kuhuisha  maeneo  yaliyokatwa  mikoko.  Ndugu  Wananchi,  Kuhusu  miundombinu,  katika  mwaka  2015  Serikali  imekamilisha  ujenzi  wa  barabara  za  lami  mbili  ambazo  ni  barabara  ya  Konde  hadi  Wete  (km.15)  na  kutoka  Wete  hadi  Konde  (km.15).  Ujenzi  wa  barabara  za  lami  sasa  unaendelea  katika  barabara  ya  Ole  hadi  Kengeja  huko  Pemba  (km.  35).  Kwa  barabara  za  Unguja  ujenzi  unaendelea  kwa  barabara  za  Jendele  kupitia  Cheju  hadi  Kaebona  (km.  11.7)  na  Koani  hadi  Jumbi  (km.  6.3)  na  Mwanakwerekwe  hadi  Fuoni  (km.  4).  Kadhalika,  Serikali  inaendelea  kuifanyia  matengenezo  makubwa  ya  barabara  ya  Ole  hadi  Konde  kuanzia  eneo  la  Meli  5  hadi  Chwale  (km.  13)  huko  Pemba  kwa  kufumuliwa  na  kutiwa  lami  upya.  Katika  mwaka  wa  fedha  2015/2016,  Serikali  kwa  upande  wa  Unguja  ina  lengo  la  kujenga  barabara  ya  Bububu  kupitia  Mahonda  hadi  Mkokotoni  (km30),  barabara  ya  Matemwe-Mbuyutende-Muyuni  (km  11.5),  Pale  hadi  Kiongele  (km  5),  Mkwajuni-Kijini-Mbuyutende  (km  9),  barabara  kutoka  Fuoni  hadi  Kombeni  (km  7).  Kwa  upande  wa  Pemba  itajengwa  upya  barabara  ya  Wete  hadi  Chake  Chake  (km  22.1).  Wito  wangu  kwa  wananchi  ni  kuendelea  kuzitunza  barabara  zetu  na  kutoa  ushirikiano  kwa  Serikali  na  wakandarasi  wanaojenga  barabara  zetu.  Ndugu  Wananchi,  Kuhusu  ujenzi  wa  bandari  mpya  ya  Mpigaduri,  Serikali  imekamilisha  matayarisho  yote  ya  bandari  hiyo  katika  mwaka  2015.  Ujenzi  wa  bandari  hii  unategemewa  kuanza  katika  robo  ya  kwanza  ya  mwaka  2016.  Aidha,  katika  mwaka  2015,  Serikali  imejenga  gati  ndogo  katika  Kisiwa  cha  Tumbatu  inayotarajiwa  kumalizika  Februari,  2016  na  imekamilisha  matengenezo  ya  jengo  la  abiria  katika  bandari  kuu  ya  Malindi.  Katika  azma  ya  kuimarisha  usafiri  wa  baharini,  Serikali  ilitengenezesha  meli  mpya  MV  Mapinduzi  II  katika  kampuni  ya  Daewoo  ya  Jamhuri  ya  Korea.  Meli  hio  iliwasili  nchini  tarehe  2  Disemba,  2015.  Meli  hiyo  yenye  uwezo  wa  kuchukua  abiria  1,200  na  mizigo  tani  200,  imeanza  ratiba  zake  tarehe  8  Januari,  2016  kwa  safari  ya  kwenda  Pemba.  Vile  vile,  Serikali  imeamua  kununua  meli  nyengine  mpya  ya  mafuta  mwaka  huu.  Ndugu  Wananchi,  Katika  hatua  za  kuimarisha  usafiri  wa  anga,  Serikali  imechukua  hatua  madhubuti  ya  kukamilisha  ujenzi  wa  jengo  jipya  la  abiria  katika  Kiwanja  cha  Ndege  cha  Kimataifa  cha  Abeid  Amani  Karume.  Katika  mwaka  2015,  tuliukamilisha  na  kuuzindua  mradi  wa  ujenzi  wa  maegesho  ya  ndege  na  njia  za  kupitia  ndege  katika  kiwanja  hicho.  Aidha,  Kiwanja  cha  Ndege  cha  Pemba  kimeimarishwa  kwa  kutiwa  taa  za  kuongozea  ndege  za  kisasa.  Mradi  huo  umekamilia  na  kuzinduliwa  tarehe  Januari,  2016.  Hatua  inayofuata  sasa  ni  ujenzi  wa  jengo  jipya  la  abiria  la  kisasa,  kuongeza  urefu  wa  njia  ya  kurukia  na  kutulia  ndege  (Runway)  kutoka  urefu  wa  sasa  1.5km  hadi  kufikia  2.5km.  Katika  kutekeleza  mpango  huu,  Serikali  tayari  imekubaliana  na  Benki  ya  Maendeleo  ya  Afrika  (ADB)  katika  utekelezaji  wa  mradi  huo.  Ndugu  Wananchi,  Serikali  ya  Mapinduzi  ya  Zanzibar  imeendelea  na  kazi  ya  usambazaji  wa  umeme  vijijini.  Katika  kipindi  cha  Januari  hadi  Novemba,  2015,  kazi  kubwa  ya  uwekaji  wa  laini  za  umeme  imefanywa,  ambapo  kilomita  47.25  za  laini  ndogo  na  kilomita  31.85  za  laini  kubwa  ya  umeme  zimewekwa  Unguja  na  Pemba.  Kazi  ya  kupeleka  umeme  katika  visiwa  vya  Makoongwe  na  Kisiwapanza  huko  Pemba  imekamilika.  Nalipongeza  Shirika  la  Umeme  la  Zanzibar  (ZECO)  kwa  kukamilisha  kazi  ya  kuvusha  umeme  chini  ya  bahari  na  kuupeleka  kwenye  visiwa  hivi  kwa  wakati  uliopangwa.  Kisiwa  cha  Shamiani  kilichopo  katika  Wilaya  ya  Mkoani  kinatarajiwa  kupatiwa  umeme  katika  mwaka  huu  wa  fedha,  2015/2016.  Ndugu  Wananchi,  Vile  vile,  katika  jitihada  za  kushughulikia  utafutaji  wa  mafuta  na  gesi,  Serikali  tayari  imekamilisha  Rasimu  ya  Sera  ya  Mafuta  na  Gesi.  Kuhusu  Sheria  ya  Mafuta  na  Gesi  asilia,  rasimu  yake  ipo  katika  hatua  za  mwisho  za  matayarisho  na  inatarajiwa  kukamilika  baada  ya  muda  si  mrefu.  Nachukua  nafasi  hii  kwa  kumpongeza  kwa  dhati  Rais  Mstaafu  wa  Serikali  ya  Awamu  ya  Nne,  ya  Jamhuri  ya  Muungano  wa  Tanzania,  Dk.  Jakaya  Mrisho  Kikwete  kwa  kuhakikisha  kwamba  kabla  ya  kuondoka  madarakani,  suala  la  Zanzibar  kusimamia  mafuta  na  gesi  asilia  wenyewe,  linapatiwa  ufumbuzi.  Sheria  ya  Bunge  ya  2015  ilitungwa  ambapo  sasa  Zanzibar  itakuwa  na  uwezo  wa  kuchimba  mafuta  na  gesi  yake  kwa  kutunga  sheria  yake  wenyewe  itakayosimamia  nishati  hii  pamoja  na  faida  zake  zote.  Hatua  hii  tuliyoifikia  ni  kubwa  kwa  ajili  ya  maendeleo  ya  Zanzibar.  Ndugu  Wananchi,  Jitihada  kubwa  zimefanywa  na  Serikali  kwa  kushirikiana  na  washirika  wa  maendeleo  katika  kuimarisha  elimu.  Idadi  ya  skuli  za  maandalizi  zimeongezeka  na  zimefikia  270  katika  mwaka  2015,  skuli  za  msingi  zimeongezeka  kutoka  skuli  359  mwaka  2014  hadi  skuli  370  mwaka  2015  na  skuli  za  sekondari  zimeongezeka  na  kufikia  skuli  263  mwaka  2015  kutoka  skuli  210  mwaka  2014.  Serikali  kwa  kushirikiana  na  Washirika  wa  Maendeleo  ina  mpango  wa  kujenga  skuli  za  msingi  mpya  11  katika  mwaka  huu  wa  fedha  wa  /2016.  Kati  ya  skuli  hizi,  skuli  9  ni  za  ghorofa,  maandalizi  ya  ujenzi  wa  skuli  hizi  yameshaanza  ambapo  fedha  za  mradi  huo  zitatokana  na  Mfuko  wa  OPEC.  Aidha,  vituo  vipya  vya  mafunzo  ya  amali  vitajengwa  kuanzia  mwaka  huu  huko  Makunduchi  katika  Mkoa  wa  Kusini  Unguja  na  Mtambwe  kwa  Mkoa  wa  Kaskazini  Pemba  kwa  mkopo  wa  Benki  ya  Maendeleo  ya  Afrika,  ili  kuwapa  fursa  vijana  kujifunza  kazi  za  amali  zikiwemo  ufundi  wa  aina  mbali  mbali.  Ndugu  Wananchi,  Elimu  ya  juu  inayotolewa  na  vyuo  vikuu  viliopo  Zanzibar  inaendelea  kuimarishwa  kwa  kuongezwa  Idara  mpya  na  vitivo  vya  vyuo  hivyo.  Idadi  ya  wanafunzi  wa  vyuo  vikuu  vitatu  vya  Zanzibar  imefikia  5,923,  hadi  kufikia  mwezi  wa  Novemba  mwaka  2015.  Aidha,  kwa  kushirikiana  na  Serikali  ya  Falme  ya  Saudi  Arabia,  Serikali  ya  Mapinduzi  ya  Zanzibar  ina  mpango  wa  kujenga  Chuo  Kikuu  kipya  katika  eneo  la  Dole.  Idadi  ya  wanafunzi  wanaopata  mikopo  katika  vyuo  vya  ndani  na  nje  ya  Tanzania  sasa  imefikia  ,016  ambapo  jumla  ya  TZS  bilioni  9.3  zilitengwa  mwaka  jana  kukidhi  mikopo  hiyo.  Hadi  sasa  wanafunzi  1,016  wameanza  kurejesha  mikopo  yao  kati  ya  wanafunzi  3,800  waliohitimu  masomo  yao.  Ndugu  Wananchi,  Jitihada  kubwa  zimefanywa  katika  kuimarisha  upatikanaji  wa  huduma  za  maji  safi  na  salama  kupitia  miradi  na  programu  mbali  mbali  za  maji  mijini  na  vijijini.  Hali  ya  upatilkanaji  wa  maji  safi  na  salama  imefikia  wastani  wa  asilimia  87  mijini  na  asilimia  70  katika  vijiji,  katika  mwaka  2015.  Lengo  la  Serikali  ni  kuimarisha  upatikanaji  wa  huduma  hizo  hadi  kufikia  asilimia  97  katika  miji  na  asilimia  85  katika  vijiji  ifikapo  mwaka  2020.  Aidha,  tunatarajia  kulipatia  ufumbuzi,  tatizo  la  maji  safi  na  salama  katika  Manispaa  ya  mji  wa  Zanzibar  kufuatia  kutiwa  saini  Mkataba  wa  Mradi  wa  Maji  Mjini  tarehe  29  Disemba,  2015  unaogharimu  Dola  za  Kimarekani  milioni  21.  Mradi  huo  unatarajiwa  kumalizika  katika  miezi  18  ijayo.  Ndugu  Wananchi,  Katika  mwaka  2015  jitihada  zetu  za  kuiendeleza  Hospitali  ya  Mnazi  mmoja  kuwa  ya  Rufaa  zimefanikiwa  sana.  Ujenzi  wa  jengo  la  utibabu  wa  watoto  na  wagonjwa  wenye  matatizo  ya  figo  unaendelea  vizuri  ambapo  tarehe  5  Januari,  2016  umewekewa  jiwe  la  msingi  pamoja  na  jengo  lilokuwa  la  kiwanda  cha  madawa  limeanza  kufanyiwa  ukarabati  mkubwa  kwa  ajili  ya  huduma  za  wajawazito  na  watoto.  Majengo  haya  mawili  yanagharamiwa  na  Serikali  ya  Norway,  Uholanzi  pamoja  na  Serikali  ya  Mapinduzi  ya  Zanzibar.  Kazi  za  kuzipandisha  daraja  hospitali  ya  Koteji  ya  Makunduchi  na  Kivunge  zinaendelea  vizuri.  Kwa  utoaji  wa  huduma,  hospitali  ya  Makunduchi  na  Kivunge  tayari  zimefikia  hatua  nzuri  cha  kiwango  cha  hospitali  za  wilaya  na  kwa  hospitali  za  Micheweni  na  Vitongoji  kazi  hio  nayo  inaendelea  vizuri.  Ndugu  Wananchi,  Katika  mwaka  wa  2015,  hospitali  ya  Abdalla  Mzee  Pemba  imeanza  kujengwa  upya  kwa  msaada  wa  Serikali  ya  Jamhuri  ya  Watu  wa  China.  Utakapokamilika  ujenzi  wa  hospitali  hii  itakuwa  ni  ya  kisasa  yenye  uwezo  wa  kutoa  huduma  zote  za  utibabu  na  uchunguzi  wa  maradhi  na  itakuwa  na  hadhi  ya  hospitali  ya  rufaa  ya  Mkoa.  Kwa  lengo  la  kuimarisha  upatikanaji  wa  dawa,  Serikali  imeongeza  bajeti  ya  dawa  kutoka  TZS  bilioni  moja  kwa  mwaka  2013/2014  hadi  kufikia  TZS  bilioni  4.3  kwa  mwaka  2015/2016.  Gharama  za  kuchangia  huduma  za  uchunguzi  wa  maradhi  kwa  kutumia  “X-Ray”,  “CT-Scan”  na  “Ultra  Sound”,  zimeondolewa  hivi  sasa  zinatolewa  bila  ya  malipo  kwa  wananchi  wote.  Nchi  yetu  imepiga  hatua  kubwa  katika  kupunguza  vifo  vya  mama  na  watoto  kutokana  na  kinamama  kujifungulia  hospitalini  na  kuenea  kwa  huduma  za  uzazi  vijijini.  Katika  mwaka  2014,  kiwango  cha  kinamama  waliojifungulia  hospitali  kimefikia  asilimia  67.8  ikilinganishwa  na  asilimia  1  ya  mwaka  2013.  Aidha,  kutokana  na  jitihada  za  kuwasomesha  madaktari  tumepata  mafanikio  ya  kutia  moyo  katika  kuimarisha  utoaji  wa  huduma  kwa  uwiano  wa  daktari  kwa  wananchi  wanaohudumiwa.  Kwa  sasa  uwiano  wa  daktari  na  idadi  ya  watu  anaowahudumia  ni  daktari  mmoja  kwa  watu  8,885  (1:8885),  kutoka  kiwango  cha  daktari  mmoja  kwa  watu  9,708  (1:9708)  mwaka  jana.  Ndugu  Wananchi,  Serikali  imefanya  jitihada  kubwa  katika  kuimarisha  huduma  za  kinga  na  tiba.  Katika  kipindi  cha  mwaka  2015,  Serikali  iliweka  mkazo  maalum  katika  kuyakinga  na  kuyadhibiti  maradhi  ya  kuambukiza  na  yasio  ya  kuambukiza  ambayo  yameendelea  kuwa  tatizo  kwa  watu  wa  Zanzibar.  Vita  dhidi  ya  Malaria  vimeendelezwa  na  kiwango  cha  malaria  bado  kipo  chini  ya  asilimia  moja.  Kazi  ya  usambazaji  na  ushajiishaji  wa  matumizi  sahihi  ya  vyandarua,  ufukizaji  wa  dawa  na  kuulia  mbu  majumbani  pamoja  na  uchunguzi  na  tiba  kwa  wagonjwa  wa  Malaria  inaendelezwa.  Katika  kupambana  na  Malaria,  kati  ya  Julai  2014  hadi  Machi  2015,  jumla  ya  vyandarua  114,394  sawa  na  asilimia  51  ya  makisio  ya  mwaka  uliomalizika  vimegawiwa.  Aidha,  jumla  ya  nyumba  70,368  zilikusudiwa  kupigwa  dawa  ambapo  utekelezaji  halisi  ni  nyumba  66,497  sawa  na  asilimia  94.5  ya  makisio.  Kuhusu  uchunguzi  wa  vimelea  vya  Malaria,  jumla  ya  watu  ,972  walichunguzwa  ambapo  watu  1,648  sawa  na  asilimia  0.9  waligundulika  kuwa  na  vimelea  vya  maradhi  ya  malaria.  Kuhusu  tatizo  la  kipindupindu  ambalo  lilianza  mwishoni  mwa  mwaka  2015  zilifanyika  jitihada  kubwa  katika  kuyadhibiti  maradhi  hayo.  Jumla  ya  wagonjwa  843  waliripotiwa  kupata  kipindupindu,  Unguja  na  Pemba.  Kwa  bahati  mbaya  wapo  wachache  miongoni  mwao  waliofariki.  Hali  ya  maradhi  ya  kipindupindu  imedhibitiwa  na  kasi  yake  imepungua  sana.  Naupongeza  uongozi  wa  Wizara  ya  Afya  kwa  kazi  nzuri  ulioifanya.  Nawaomba  wananchi  waendelee  kuzingatia  maelekezo  ya  wataalamu  wa  afya  kuhusu  maradhi  haya.  Ndugu  Wananchi,  Katika  sekta  ya  habari,  jitihada  zimeendelea  kuchukuliwa  katika  kuimarisha  shughuli  za  Shirika  la  Utangazaji  la  Zanzibar  pamoja  na  Gazeti  la  Zanzibar  Leo.  Kupitia  Shirika  la  Utangazaji  la  Zanzibar  (ZBC),  Serikali  imetekeleza  vyema  wajibu  wake  wa  kuielimisha  jamii  na  kuipa  habari  na  burudani.  Matangazo  ya  radio  na  televisheni  za  ZBC  yameendelea  kurushwa  hewani  kwa  saa  24.  Chaneli  2  za  ZBC-TV  (ZBC  na  ZBC2)  zimeendelea  kufanya  kazi  kwa  ufanisi  hasa  katika  kutengeneza  vipindi  vya  kienyeji  katika  nyanja  tafauti.  Matangazo  ya  radio  ya  ZBC  yameimarishwa  na  kusikika  katika  masafa  ya  kati  na  masafa  ya  mbali  na  kurudisha  tena  chaneli  ya  “Spice  FM  Radio”.  Kadhalika,  Shirika  la  Magazeti  la  Serikali  ya  Mapinduzi  ya  Zanzibar  limeendelea  kuimarisha  huduma  zake  za  kuwapasha  habari  za  matukio  mbali  mbali  wananchi  na  kuwashajiisha  katika  kushiriki  masuala  ya  maendeleo  kupitia  gazeti  la  Zanzibar  Leo  linalotolewa  kila  siku.  Aidha,  kupitia  gazeti  la  Zaspoti;  wananchi  hupata  habari  mahsusi  za  michezo  na  utamaduni  kutoka  ndani  na  nje  ya  nchi.  Gazeti  la  Zanzibar  Leo  linazidi  kupanua  wigo  kwa  kuuzwa  Unguja  na  Pemba  pamoja  na  mikoa  mbali  mbali  ya  Tanzania  Bara.  Ndugu  Wananchi,  Jengo  jipya  la  Chuo  cha  Uandishi  wa  Habari  linakamilishwa  ujenzi  wake  ulioanza  Juni  2015  katika  eneo  la  Kilimani  na  unatarajiwa  kumalizika  hivi  karibuni.  Kukamilika  kwa  ujenzi  wa  jengo  hili  litatoa  fursa  kwa  wanafunzi  wengi  zaidi  kujifunza  taaluma  hiyo.  Aidha,  Serikali  iliahidi  kujenga  Studio  ya  kisasa  ya  muziki  na  filamu  kwa  ajili  ya  wasanii  wa  Zanzibar  katika  jengo  lilokuwa  la  Sauti  ya  Tanzania  Zanzibar  liliopo  Rahaleo.  Ahadi  hio  imetekelezwa  baada  ya  jengo  hilo  kukarabatiwa  na  vifaa  vya  studio  vipya  kununuliwa.  Studio  hio  ilizinduliwa  rasmi  tarehe  8  Januari,  2016.  Studio  hiyo  itatumiwa  na  wasanii  kufanya  kazi  zao  kwa  ufanisi  mkubwa.  Vile  vile,  Tamasha  la  Utamaduni  wa  Mzanzibari  na  Tamasha  la  Filamu  la  Nchi  za  Jahazi  (ZIFF)  yameendelea  kufanyika  na  yanaendelea  kutoa  mchango  mkubwa  katika  kutoa  ajira  kwa  vijana  pamoja  na  kuchochea  kukua  kwa  sekta  ya  utalii  nchini.  Kuhusu  sekta  ya  michezo,  Serikali  iliadhimisha  kwa  mafanikio  makubwa  siku  ya  mazoezi  inayofanyika  kila  mwaka  ifikapo  tarehe  mosi  Januari  kwa  lengo  la  kuhamasisha  umuhimu  wa  kufanya  mazoezi,  kwa  madhumuni  ya  kuzitunza  afya  zetu.  Ni  jambo  la  kufurahisha  kwamba  mahudhurio  ya  mwaka  huu  ya  wanamichezo  yalitia  fora.  Aidha,  mashindano  ya  riadha  ya  wilaya  zote  za  Zanzibar  yalifanywa  kwa  juhudi  kubwa  ili  kuimarisha  michezo  maskulini.  Kadhalika,  katika  kuiimarisha  miundombinu  ya  michezo,  kazi  ya  uwekaji  wa  mpira  wa  kukimbilia  katika  uwanja  wa  Gombani  iliyoanza  mwaka  2015  inatarajiwa  kukamilika  hivi  karibuni.  Vile  vile,  kazi  ya  ujenzi  wa  uwanja  mpya  wa  Mao-tse-tung  itaanza  rasmi  mwezi  Februari,  2016  na  inatarajiwa  kukamilika  mwaka  ujao.  Ndugu  Wananchi,  Katika  mwaka  2015  Serikali  imeendelea  kuchukua  hatua  ya  kuimarisha  maslahi  ya  wafanyakazi  kwa  kadri  hali  ya  ukuaji  wa  uchumi  wetu  inavyoruhusu.  Katika  mwaka  huo  wa  2015,  Serikali  ilifanya  marekebisho  ya  mishahara  kwa  watumishi  wenye  uzoefu  na  elimu  ya  kiwango  cha  Stashahada  ambao  utumishi  wao  umefikia  zaidi  ya  miaka  15.  Zoezi  la  kuwapanga  watumishi  wote  wa  Serikali  kulingana  na  madaraja  yao  limekwishaanza  kwa  hatua  za  awali  za  kukusanya  taarifa,  ili  kazi  hiyo  ifanywe  kwa  uangalifu  mkubwa  na  kupata  ufanisi.  Serikali  imeendelea  kuchukua  hatua  ya  kuwawezesha  wananchi  kiuchumi  ili  kuwajengea  uwezo  wa  kujiajiri  na  kupambana  na  umaskini.  Kupitia  Mfuko  wa  Uwezeshaji  Wananchi  Kiuchumi,  hadi  kufikia  mwezi  Novemba  2015,  jumla  ya  mikopo  286  yenye  thamani  ya  TZS  milioni  436.2  imetolewa.  Mikopo  hiyo  imewanufaisha  wananchi  wapatao  8,976.  Kuanzia  Januari  hadi  Novemba,  2015,  jumla  ya  TZS  milioni  397.2  zilikusanywa  ikiwa  ni  marejesho  ya  mikopo  hio.  Aidha,  Serikali  ilisajili  taasisi  4  za  Wakala  binafsi  za  ajira  na  kuongeza  idadi  ya  taasisi  hizo  kufikia  8.  Jumla  ya  vijana  240  wamepata  ajira  kupitia  mawakala  hao  wa  ajira.  Ndugu  Wananchi,  Kwa  lengo  la  kuwasaidia  vijana  kuondokana  na  tatizo  la  ajira,  Serikali  kupitia  Mfuko  wa  Uwezeshaji  Wananchi  Kiuchumi  imeongeza  fedha  za  dhamana  katika  Benki  ya  CRDB  kutoka  TZS  milioni  100  hadi  TZS  milioni  katika  mwaka  2015.  Kutokana  na  hatua  hiyo,  Benki  ya  CRDB  imeweza  kutoa  mikopo  yenye  thamani  ya  TZS  milioni  975.3  kwa  vijana  2,952.  Ndugu  Wananchi,  Miongoni  mwa  shabaha  ya  Mapinduzi  ya  mwaka  1964  ilikuwa  ni  kuwapatia  wazee  waliokuwa  hawana  uwezo,  matunzo  mazuri  ya  maisha  yao  kwa  kuwapatia  nyumba  bora  za  kuishi  na  huduma  nyengine.  Hii  ndio  sababu  iliyopelekea  mara  tu  baada  ya  kufuzu  kwa  Mapinduzi,  Serikali  ilijenga  nyumba  za  wazee  za  Sebleni,  Selemu  na  sehemu  ya  Limbani  na  kuwaweka  wazee  ambao  wamepatiwa  huduma  za  malazi,  matibabu  na  fedha  za  matumizi.  Katika  mwaka  2015,  Serikali  imelipa  jumla  TZS  milioni  14.3  kila  mwezi  kwa  wazee  wanaotunzwa  katika  nyumba  za  Sebleni,  Welezo  Limbani  na  Makundeni.  Kwa  lengo  la  kuwapunguzia  ukali  wa  maisha  wazee  wastaafu,  Serikali  inaendelea  na  matayarisho  ya  uanzishwaji  wa  Mpango  wa  Pensheni  Jamii  kwa  wazee  waliofikia  umri  wa  miaka  70  na  kuendelea.  Zoezi  la  usajili  linaendelea  ambapo  tayari  jumla  ya  wazee  22,443  waliostaafu  Serikalini  na  waliokuwa  hawajafanya  kazi  Serikalini  wamekwishasajiliwa.  Utaratibu  wa  kuanza  kuwalipa  wazee  hao  kupitia  mpango  huu  kiasi  cha  TZS  20,000  kwa  mwezi,  kitatolewa  kuanzia  mwezi  Aprili  mwaka  huu  wa  2016.  Kwa  wale  waliostaafu  Serikalini  wataendelea  kupata  pensheni  yao  ya  kisheria.  Ndugu  Wananchi,  Kuhusu  watu  wenye  ulemavu,  Serikali  imechukua  hatua  za  kuhakikisha  wanapatiwa  haki  zao  na  kuwekewa  mazingira  mazuri  yanayozingatia  mahitaji  yao  pamoja  na  kushirikishwa  katika  masuala  mbali  mbali  ya  kijamii  na  kitaifa.  Watoto  wenye  ulemavu  wanapatiwa  haki  yao  ya  elimu  katika  skuli  zetu  kwenye  mpango  wa  elimu  mjumuisho.  Ujenzi  wa  majengo  ya  huduma  umeendelea  kufanywa  kwa  kuzingatia  watu  wenye  mahitaji  maalum.  Kadhalika,  jitihada  zimefanywa  na  Serikali  katika  kuwashirikisha  kinamama  katika  masuala  ya  maendeleo  pamoja  na  kulinda  haki  zao  kwa  kupiga  vita  vitendo  vyote  vya  udhalilishaji  wanawake  na  watoto  ambapo  Serikali  ilianzisha  kampeni  hiyo  mwaka  jana.  Kampeni  hii  inaendelea  vizuri  ingawa  changamoto  bado  zipo.  Wito  wangu  kwenu  ni  kuwa  sote  tushirikiane  katika  kuifanikisha  Kampeni  hii.  Ndugu  Wananchi,  Pamoja  na  mafanikio  yaliyopatikana  katika  sekta  zote  nilizozielezea  katika  kipindi  cha  mwaka  mmoja  uliopita  wa  2015,  vile  vile,  tulipata  mafanikio  makubwa  katika  taasisi  za  sheria  na  utawala  bora.  Ni  katika  kipindi  hiki  ambapo  Sheria  ya  Maadili  ya  Viongozi  imetungwa  na  ipo  tayari  kutumika.  Vile  vile,  katika  kipindi  hiki  Serikali  ilikabiliwa  na  changamoto  kadhaa,  katika  utekelezaji  wa  mipango  yake.  Baadhi  ya  changamoto  hizo  zimeanza  kushughulikiwa  na  nyengine  zinafanyiwa  kazi.  Ndugu  Wananchi,  Nyote  mtakumbuka  kwamba,  nchi  yetu  iliingia  katika  Uchaguzi  Mkuu  tarehe  Oktoba,  2015  ambapo  wananchi  wa  pande  zote  mbili  za  Muungano  walipata  fursa  ya  kuwachagua  Viongozi  wao.  Uchaguzi  wa  Viongozi  wa  Jamhuri  ya  Muungano  wa  Tanzania  uliosimamiwa  na  Tume  ya  Uchaguzi  ya  Taifa  ya  Jamhuri  ya  Muungano  wa  Tanzania  umemalizika  na  sote  tunafahamu  kwamba,  Chama  cha  Mapinduzi  kimepata  ushindi  mkubwa.  Kwa  mara  nyengine  tena  nampongeza  Mheshimiwa  Dk.  John  Pombe  Magufuli  kwa  kuchaguliwa  kuwa  Rais  wa  Jamhuri  ya  Muungano  wa  Tanzania  na  Mheshimiwa  Samia  Suluhu  Hassan  kwa  kuchaguliwa  kuwa  Makamu  wake  wa  Rais.  Aidha,  nawapongeza  wabunge  wa  Jamhuri  ya  Muungano  wa  Tanzania  na  madiwani  waliochaguliwa  kwa  upande  wa  CCM.  Kwa  upande  wa  Zanzibar,  Tume  ya  Uchaguzi  iliufuta  uchaguzi  wa  Zanzibar  tarehe  28  Oktoba,  2015,  baada  ya  kubainika  kutokea  kwa  kasoro  kadhaa  kama  zilivyoelezwa  na  Tume  ya  Uchaguzi  ya  Zanzibar.  Kadhalika,  uamuzi  huo  wa  Tume  ulitangazwa  katika  Gazeti  Rasmi  la  Serikali  la  tarehe  6  Novemba,  2015  kwamba  Tume  ya  Uchaguzi  ya  Zanzibar  imeyafuta  matokeo  yote  ya  Uchaguzi  Mkuu  wa  Zanzibar  wa  tarehe  25  Oktoba,  2015  na  kwamba  uamuzi  wa  Tume  wa  tarehe  nyengine  ya  kurudiwa  Uchaguzi  Mkuu  wa  Zanzibar  utatangazwa  baadae.  Kwa  mujibu  wa  Katiba  ya  Zanzibar  ya  mwaka  1984  na  Sheria  ya  Uchaguzi  ya  mwaka  1984  na  Sheria  ya  Uchaguzi  Namba  11  ya  mwaka  1984,  Tume  ya  Uchaguzi  ya  Zanzibar  ndio  yenye  jukumu  la  kusimamia  na  kuendesha  uchaguzi  wa  Rais,  Wajumbe  wa  Baraza  la  Wawakilishi  na  Madiwani.  Kwa  hivyo,  nawaomba  wananchi  waendelee  kuishi  kwa  amani  na  kupendana  huku  tukisubiri  Tume  ya  Uchaguzi  Zanzibar  itangaze  tarehe  nyengine  ya  kurudia  uchaguzi.  Aidha,  katika  suala  zima  la  hali  ya  kisiasa  ya  Zanzibar,  iliyojitokeza  baada  ya  kufutwa  kwa  Uchaguzi  Mkuu,  viongozi  wenu  tulishauriana  tukutane  ili  tufanye  mazungumzo  ya  kutafuta  suluhu  kwa  njia  ya  amani,  ili  nchi  yetu  iendelee  kuwa  na  amani,  umoja  na  mshikamano.  Hatimaye  tulikubaliana  tuanze  mazungumzo  hayo.  Mazungumzo  haya  yanatuhusisha  viongozi  sita,  tuliopo  madarakani  na  waliostaafu  mimi  nikiwa  Mwenyekiti.  Mazungumzo  hayo  bado  yanaendelea.  Taarifa  ya  pamoja  ya  mazungumzo  hayo  itatolewa  na  wajumbe  tunaofanya  mazungumzo  mara  tu  mazungumzo  hayo  yatakapokamilika.  Katika  kipindi  hiki  bado  nawaomba  wananchi  waendelee  kuwa  wavumilivu  na  wastahamilivu  na  waendelee  na  shughuli  zao  za  maisha  za  kila  siku  kwa  amani.  Ndugu  Wananchi,  Kudumishwa  kwa  Mapinduzi  ya  Zanzibar  ambayo  leo  yametimiza  miaka  52,  lazima  kwende  sambamba  na  kudumishwa  na  kuendelezwa  kwa  Muungano  wa  Tanzania  ambao  ifikapo  tarehe  26  Aprili  mwaka  huu  wa  2016,  utatimiza  miaka  52  tangu  kuasisiwa  kwake.  Muungano  wa  Tanzania  ni  kielelezo  muhimu  cha  umoja  wa  Watanzania  na  udugu  wa  damu  uliopo  tangu  kale  na  dahari  kwa  wananchi  wa  pande  mbili  za  Jamhuri  ya  Muungano  wa  Tanzania.  Katika  kipindi  chote  tangu  kuasisiwa  kwake  tarehe  26  Aprili,  ,  wananchi  wameendelea  kunufaika  kiuchumi,  kisiasa  na  kijamii  pamoja  na  kujitokeza  changamoto  ambazo  zimekuwa  zikifanyiwa  kazi  kwa  ufanisi  mkubwa  na  Kamati  ya  pamoja  katika  Ofisi  ya  Makamu  wa  Rais  wa  Jamhuri  ya  Muungano  wa  Tanzania  katika  Awamu  ya  Nne.  Napenda  nimhakikishie  Mheshimiwa  John  Pombe  Magufuli  Rais  wa  Jamhuri  ya  Muungano  wa  Tanzania  na  Watanzania  na  wote  kuwa  Serikali  ya  Mapinduzi  ya  Zanzibar,  Awamu  ya  Saba,  itaendelea  kuwa  muumini  wa  dhati  wa  Muungano  wa  Tanzania  na  kuendelea  kuyatekeleza  kwa  vitendo  kwa  malengo  yale  yale  ya  Waasisi  wetu,  Marehemu  baba  wa  Taifa  Mwalimu  Julius  Kambarage  Nyerere  na  Marehemu  Mzee  Abeid  Amani  Karume.  Ndugu  Wananchi,  Mafanikio  tunayoyapata  yanatokana  na  kuwepo  kwa  hali  ya  amani  na  utulivu  nchini.  Natumia  fursa  hii  kusisitiza  kauli  yangu  niliyoitoa  tarehe  26  Juni,  2015  katika  hotuba  yangu  ya  kulivunja  Baraza  la  Nane  la  Wawakilishi,  kwamba  ni  jukumu  la  viongozi  wote  wa  Serikali,  wanasiasa,  viongozi  wa  madhehebu  ya  dini,  viongozi  wengine  katika  jamii  na  wananchi  wote  kutekeleza  wajibu  wetu  na  kuhakikisha  tunadumisha  amani  na  utulivu  na  kufuata  sheria.  Sote  tuna  wajibu  mkubwa  wa  kuitii  Katiba  ya  Zanzibar  na  Sheria  zake  na  kutambua  kuwa  ni  msingi  muhimu  wa  kulinda  na  kuendeleza  amani  na  utulivu  wetu.  Katika  kipindi  chote  cha  Uongozi  wa  Serikali  ya  Mapinduzi  ya  Zanzibar,  Awamu  ya  saba,  nimeridhishwa  sana  na  kazi  nzuri  inayofanywa  na  vyombo  vyetu  vya  ulinzi  na  usalama  vya  Jamhuri  ya  Muungano  wa  Tanzania  na  Idara  Maalum  za  Serikali  ya  Mapinduzi  ya  Zanzibar  katika  kusimamia  amani  na  usalama  nchini.  Napenda  niwahakikishie  wananchi  wote  kuwa  Serikali  zetu  zote  mbili;  Serikali  ya  Jamhuri  ya  Muungano  wa  Tanzania  na  Serikali  ya  Mapinduzi  ya  Zanzibar  zitaendelea  kuchukua  hatua  madhubuti  katika  kuhakikisha  kuwa  amani,  utulivu  na  usalama  vinaendelea  kudumishwa  nchini.  Nchi  yetu  inaongozwa  kwa  Katiba  na  Sheria  na  hivyo  hakuna  mtu  au  taasisi  yoyote  iliyo  juu  ya  Katiba  na  Sheria.  Kwa  mnasaba  huo,  suala  la  kutii  Sheria  na  Katiba  ya  nchi  halina  mbadala  wala  mjadala.  Ndugu  Wananchi,  Kwa  niaba  yenu  natoa  shukurani  kwa  nchi  rafiki,  mashirika  ya  Kimataifa  na  washirika  wetu  wote  wa  maendeleo  kwa  kushirikiana  nasi  katika  utekelezaji  wa  mipango  yetu  ya  maendeleo.  Napenda  nikiri  kuwa  mafanikio  tuliyoyapata,  yametokana  na  jitihada  zetu  za  pamoja  katika  utekelezaji  wa  mipango  yetu  ya  maendeleo  kwa  kukuza  uchumi  na  kuimarisha  ustawi  wa  jamii.  Serikali  ya  Mapinduzi  ya  Zanzibar  inathamini  ushirikiano  wetu  na  itauendeleza  kwa  lengo  la  kupiga  hatua  zaidi  za  maendeleo.  Natoa  shukurani  zangu  tena  kwa  Viongozi  wote  waliohudhuria  katika  sherehe  hizi  wakiongozwa  na  Rais  wa  Jamhuri  ya  Muungano  wa  Tanzania.  Natoa  shukurani  Maalum  kwa  Wasaidizi  wangu;  Makamu  wa  Kwanza  wa  Rais,  Maalim  Seif  Sharif  Hamad  na  Mhe.  Makamu  wa  Pili  wa  Rais,  Balozi  Seif  Ali  Iddi  kwa  kunisaidia  kuiongoza  Zanzibar  kwa  mafanikio.  Aidha,  nawashukuru  Mawaziri  wote,  Makatibu  Wakuu,  Wakurugenzi,  Viongozi  mbali  mbali  wa  Serikali  na  Wafanyakazi  wote  kwa  jitihada  zao  katika  kuwatumikia  wananchi.  Ndugu  Wananchi,  Nakamilisha  hotuba  yangu  kwa  kutoa  shukurani  na  kuipongeza  Halmashauri  ya  Maadhimisho  ya  Kitaifa  inayoongozwa  na  Makamu  wa  Pili  wa  Rais  Mheshimiwa  Balozi  Seif  Ali  Iddi  kwa  kazi  nzuri  iliyofanywa  ya  kuyafanikisha  maadhimisho  ya  mwaka  huu.  Navipongeza  kwa  dhati  Vikosi  vyote  vya  Ulinzi  kwa  gwaride  zuri  lenye  ukakamavu.  Nawashukuru  washiriki  wote  wa  Maandamano  na  vikundi  vya  sanaa  na  burudani  vilivyotumbuiza  na  kuongeza  hamasa  katika  siku  hii  ya  kilele.  Kadhalika,  natoa  shukurani  zangu  kwa  waandishi  wa  habari  na  wamiliki  wa  vyombo  vya  habari  kwa  kuzitangaza  sherehe  zetu  kwa  ufanisi  mkubwa  tangu  tulipoanza  tarehe  3  Januari,  2016.  Natoa  shukurani  zangu  maalum  kwenu  wananchi  nyote  kwa  kushiriki  kwa  wingi  katika  matukio  mbali  mbali  tokea  tulipoanza  Sherehe  za  Maadhimisho  ya  miaka  52  ya  Mapinduzi  na  leo  katika  siku  hii  ya  kilele.  Aidha,  nakushukuruni  kwa  kuonesha  umoja  na  mshikamano  na  kushereheka  Sherehe  hizi  kwa  amani,  hamasa  kubwa  na  uzalendo.  Hiki  ni  kielelezo  muhimu  kwamba  wananchi  wa  Zanzibar  na  Tanzania  kwa  jumla  tunayaenzi  na  tunayadumisha  Mapinduzi  kama  ni  msingi  muhimu  wa  uhuru  wetu  na  maendeleo  ya  nchi  yetu.  Tuendelee  kusimamia  amani,  umoja  na  mshikamano  ambazo  ni  nguzo  muhimu  kwa  maendeleo  yetu.  Tumuombe  Mwenyezi  Mungu  atupe  nguvu  za  kuitekeleza  mipango  yetu  ya  maendeleo  kwa  ufanisi  zaidi.  Nakutakieni  kheri  na  baraka  za  mwaka  mpya  wa  2016.  MAPINDUZI  DAIMA  MUNGU  IBARIKI  ZANZIBAR  MUNGU  IBARIKI  TANZANIA  MUNGU  IBARIKI  AFRIKA.  Ahsanteni  kwa  kunisikiliza.