  JAMHURIYA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  KATIKA  Ufunguzi  wa  Tamasha  la  41  la  Kimataifa  la  Sanaa  na  Utamaduni  BAGAMOYO  NOVEMBA,  2022 
  
  
   Mheshimiwa  Mohammed  Omar  Mchengerwa  (Mb),  Waziri  wa  Utamaduni,  Sanaa  na  Michezo;  Waheshimiwa  Mawaziri  na  Naibu  Mawaziri  wote  mliopo;  Mheshimiwa  Abubakar  Kunenge,  Mkuu  wa  Mkoa  wa  Pwani;  Dkt.  Hassan  Abbasi,  Katibu  Mkuu  wa  Wizara  ya  Utamaduni,  Sanaa  na  Michezo;  Makatibu  Wakuu  na  Naibu  Katibu  Mkuu  mliopo;  Zuena  Omar,  Katibu  Tawala  Mkoa  wa  Pwani;  Waheshimiwa  Mabalozi  wa  Nchi  Mbalimbali  mliohudhuria  hapa;  Mhe.  Zainabu  Abdallah  Issa,  Mkuu  wa  Wilaya  ya  Bagamoyo,  Mhe.  Dkt.  Muharami  Mkenge,  Mbunge,  Jimbo  la  Bagamoyo,  Mwenyekiti  na  Wajumbe  wa  Bodi  ya  Ushauri  ya  Taasisi  ya  Sanaa  na  Utamaduni  Bagamoyo;  Viongozi  wa  Chama  na  Serikali  mliopo;  Viongozi  wetu  wa  Dini,  Kamati  ya  Amani;  Wadhamini  wa  tamasha  na  Kamati  ya  maandalizi  ikiongozwa  na  Mwenyekiti  wake;  Wakurugenzi  na  Wakuu  wa  Taasisi  za  Wizara  ya  Utamaduni,  Sanaa  na  Michezo;  Marais  wote  wa  Mashirikisho  ya  Sanaa  Tanzania;  Ndugu  waandishi  wa  habari;  Wasanii  wote  (ndani  na  nje  ya  Tanzania),  Wageni  waalikwa,  Mabibi  na  Mabwana.  Jamhuri  ya  Muungano  wa  Tanzania…  Awali  ya  yote  napenda  kumshukuru  Mwenyezi  Mungu  kwa  kutupatia  uhai  na  kutuwezesha  kuwa  mahali  hapa  siku  hii  ya  leo.  Napenda  kukushukuru  kwa  dhati  Mheshimiwa  Waziri  Mchengerwa  kwa  kunialika  kuwa  Mgeni  Rasmi  katika  hafla  hii  muhimu  ya  ufunguzi  wa  Tamasha  la  41  la  Kimataifa  la  Sanaa  na  Utamaduni.  Nikiri  tu  kuwa  nimekuwa  nikilisikia  Tamasha  hili  kwa  miaka  mingi  na  leo  ninayo  furaha  kuwa  sehemu  ya  tukio  hili  muhimu.  Aidha,  nakupongeza  wewe  Mheshimiwa  Waziri,  uongozi  na  watumishi  wote  wa  Wizara  na  Taasisi  zake,  Kamati  ya  Maandalizi  na  wenyeji  wetu  hapa  Bagamoyo  wakiongozwa  na  Mkuu  wa  Mkoa  Bw.  Kunenge  na  Mkuu  wa  Wilaya  ya  Bagamoyo,  Zainab  Abdallah  kwa  maandalizi  mazuri  ya  Tamasha  hili  ambalo  kwa  kweli  limefana  sana.  Hongereni  sana!  Vilevile  kwa  namna  ya  kipekee  kabisa  napenda  kuipongeza  Taasisi  ya  Sanaa  na  Utamaduni  Bagamoyo  (TaSUBa)  kwa  kuendelea  kuwa  wabunifu  na  kutoa  elimu  ya  sanaa,  kutangaza  sanaa  na  utamaduni  pamoja  na  kufundisha  maadili  ya  Sanaa  kwa  vijana  wetu  hapa  nchini.  Serikali  inathamini  mchango  wenu  mkubwa  katika  kuhakikisha  Sanaa  na  utamaduni  wetu  unatambulishwa  kwa  weledi.  Tunawashukuru  na  kuwapongeza  sana!  Napenda  nitumie  nafasi  hii  pia  kuwakaribisha  wageni  wote  kutoka  ndani  na  nje  ya  nchi.  Nimefurahi  sana  kuona  mwitikio  mkubwa  wa  wananchi  na  wadau  wengi  kushiriki  katika  Tamasha  hili.  Hii  inadhihirisha  kukubalika  na  kukua  kwa  Tamasha  hili  hapa  nchini  na  kimataifa.  Kwa  maandalizi  haya  niliyoyaona  naamini  mtafurahia  na  kujifunza  mengi  kuhusu  Sanaa  na  Utamaduni  wetu.  Ndugu  viongozi,  wageni  waalikwa,  mabibi  na  mabwana.  Katika  uhai  wake,  Baba  wa  Taifa  Hayati  Julius  Kambarage  Nyerere,  aliwahi  kusema  kuwa  “…sanaa  ndiyo  roho  ya  maisha  ya  taifa  lolote.  Nchi  isiyo  na  Sanaa  yake  ya  asili  ni  mkusanyiko  wa  watu  tu  usio  na  roho.”  Taifa  letu  lenye  zaidi  ya  makabila  120  linaunganishwa  na  Sanaa  na  Utamaduni  wake  wa  asili  ambao  tunaweza  kuuelezea  pia  kupitia  lugha  yetu  adhimu  ya  Kiswahili.  Sanaa  na  utamaduni  wetu  ndiyo  roho  inayotuunganisha  na  kututambulisha  popote  duniani  kama  taifa  la  Tanzania.  Leo  tunapoadhimisha  Tamasha  la  41  la  kimataifa  la  sanaa  na  utamaduni  naomba  nirejee  tena  hotuba  ya  Mwalimu  Nyerere  wakati  akianzisha  Wizara  hii  ambapo  alisema  “Nimeanzisha  Wizara  hii  ili  isaidie  kufufua  Fahari  yetu  katika  mambo  yetu  ya  asili.  Ningependa  itafute  mambo  yetu  yanayofaa  kutoka  katika  kila  kabila  na  ifanye  mambo  hayo  kuwa  ni  mambo  ya  taifa  zima  la  Tanganyika”  mwisho  wa  kunukuu.  Nimefurahi  kuona  Wizara  ya  Utamaduni,  Sanaa  na  Michezo  mmeendelea  kutekeleza  maelekezo  haya  kupitia  Tamasha  hili.  Kwa  kweli  nimeburudishwa  sana  na  vikundi  vya  ngoma  na  sanaa  zetu  za  asili  kutoka  katika  makabila  mbalimbali  ya  Tanzania.  Hongereni  sana!  Aidha,  nawapongeza  Wizara  kwa  kurejesha  wiki  ya  utamaduni  na  kwa  kufanya  maadhimisho  ya  siku  ya  Kiswahili  duniani  ambayo  yalifana  sana.  Ndugu  viongozi,  wageni  waalikwa,  mabibi  na  mabwana.  Wizara  na  Taasisi  ya  Sanaa  na  Utamaduni  Bagamoyo  (TaSUBa)  imefanya  uamuzi  sahihi  kulifanya  Tamasha  hili  kuwa  la  kimataifa.  Uamuzi  huu  umesaidia  kutambulisha  Sanaa  na  utamaduni  wetu  katika  mataifa  mengine,  kuitangaza  nchi  yetu,  kuvutia  wageni  na  hivyo  kuendelea  kuunga  mkono  jitihada  za  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  kuitangaza  nchi  yetu  na  vivutio  vyake  kama  alivyotuonesha  kwa  vitendo  kupitia  filamu  ya  Tanzania:  The  Royal  Tour.  Aidha,  kupitia  Tamasha  hili,  vijana  wetu  wa  Kitanzania  wamepata  fursa  ya  kubidhaisha  Sanaa  zao  na  kujipatia  vipato;  kukutana  na  wasanii  mbalimbali  kutoka  ndani  na  nje  ya  nchi  na  kuweza  kujifunza,  kubadilishana  uzoefu  na  hata  kupata  masoko.  Ni  matumaini  yangu  kuwa,  kupitia  Tamasha  hili,  vijana  wengi  zaidi  wataendelea  kuhamasika  na  kushiriki  matamasha  na  mikutano  ya  aina  hii.  Nafahamu  pia  mwezi  huu  wa  Novemba  2022  mnaratibu  kufanyika  kwa  mkutano  mkubwa  wa  wadau  wa  sekta  ya  muziki  Afrika  yaani  “Music  in  Africa  Conference”  pale  Dar  es  Salaam.  Nitumie  fursa  hii  kuwahamasisha  wasanii  wetu  na  wadau  husika  kujiandikisha  na  kushiriki  kikamilifu  katika  mkutano  huu  muhimu  kwani  utakuwa  ni  fursa  nyingine  ya  kukutana  na  wadau  mbalimbali  na  kujifunza  namna  bora  ya  kuifanya  Sanaa  yetu  ya  muziki  izidi  kusonga  mbele.  Ndugu  viongozi,  wageni  waalikwa,  mabibi  na  mabwana.  Sekta  ya  burudani  (entertainment  industry)  kupitia  sanaa  na  utamaduni,  ni  uchumi.  Kulingana  na  takwimu  zilizopo,  sekta  ya  burudani  ndiyo  sekta  iliyokua  kwa  kasi  kuliko  sekta  zote  nchini  ikikua  kwa  asilimia  19  katika  mwaka  2021.  Aidha,  Sekta  hii  inaajiri  vijana  wengi  na  inaweza  kutengeneza  matajiri  wengi  endapo  vipaji  vya  wasanii  wetu  vitaendelezwa.  Vilevile,  sekta  hii  inasaidia  sana  katika  kuitangaza  nchi  yetu  na  lugha  yetu  adhimu  ya  Kiswahili  kupitia  kazi  za  wasanii  mbalimbali.  Napenda  kuwapongeza  vijana  wetu  kama  “The  Ramadhan  Brothers”  na  wengine  wengi  ambao  wameweza  kutumia  sekta  hii  kuitangaza  nchi  yetu  na  pia  kujikwamua  kiuchumi.  Kupitia  hadhara  hii,  napenda  kuwahakikishia  kuwa  Serikali  ya  Awamu  ya  Sita  inayoongozwa  na  Mheshimiwa  Rais  Samia  itaendelea  kuunga  mkono  wasanii  hapa  nchini  na  kuzipa  kipaumbele  sekta  za  Utamaduni,  Sanaa  na  Michezo  ili  ziweze  kufaidisha  vijana  wengi  zaidi.  Na  hii  ndio  sababu,  kutokana  na  umuhimu,  Mheshimiwa  Rais  aliamua  kuiondoa  sekta  ya  Habari  kutoka  sekta  za  Utamaduni,  Sanaa  na  Michezo  ili  kutoa  nafasi  kwa  Wizara  kutekeleza  wajibu  wake  kwa  ufanisi  zaidi.  Naamini  kutokana  na  mabadiliko  yaliyofanyika  na  yanayoendelea  kufanyika,  vijana  wetu  wamepata  nguvu,  motisha  na  ari  mpya  kufika  mbali  na  kufanikiwa  zaidi  kupitia  sekta  hizi  za  utamaduni,  Sanaa  na  Michezo.  Kupitia  jukwaa  hili  ninapenda  kuzipongeza  timu  zetu  za  Tembo  Warriors  na  Serengeti  Girls  kwa  kufuzu  kwa  mara  ya  kwanza  kushiriki  michuano  ya  Kombe  la  Dunia  kwa  mpira  wa  miguu  ambapo  zilifikia  ngazi  ya  robo  fainali.  Mafanikio  yenu  yalitoa  motisha  kwa  serikali  kuendelea  kuboresha  mazingira  na  kuimarisha  sekta  hizi  ili  zije  kuwa  kati  ya  sekta  muhimu  zenye  kuleta  chachu  ya  maendeleo  ya  nchi  na  pia  kuinua  vijana  wetu  kiuchumi.  Ndugu  viongozi,  wageni  waalikwa,  mabibi  na  mabwana.  Kama  nilivyosema  hapo  awali,  Sanaa  ndiyo  roho  ya  taifa  lolote.  Hivyo  hatuna  budi  kuhakikisha  inakuwa  yenye  asili  na  maadili  yanayotuwakilisha  sisi  kama  Watanzania.  Naomba  kuwasihi  watanzania,  hususan  wasanii  wetu  wa  kizazi  kipya,  kuepuka  kuiga  kila  tamaduni  bila  kuchuja  wala  kuzingatia  maadili  yetu.  Na  endapo  italazimika  kuiga  Sanaa  na  tamaduni  za  mataifa  mengine,  basi  tuhakikishe  tunaiga  zile  zinazoendana  na  maadili  na  tamaduni  zetu  ili  tusipoteze  asili,  heshima  na  utambulisho  wetu.  Tunaweza  kuiga  yale  mazuri  tunayoyaona  yanatufaa  na  yanaendana  na  maadili  yetu,  lakini  yale  yasiyotufaa  tuwaachie  wenye  tamaduni  zao.  Kwenye  hili  naomba  pia  nitoe  rai  kwa  wasanii  wa  muziki  na  filamu  kuhakikisha  mnazingatia  maadili  na  miongozo  ya  Baraza  la  Sanaa  la  Taifa  (BASATA)  pamoja  na  Bodi  ya  Filamu  Tanzania  mnapotengeneza  maudhui  ya  kazi  zenu.  Kumbukeni  kuwa  ninyi  ni  kioo  cha  jamii  na  pia  mkitengeneza  taswira  mbaya  kupitia  kazi  zenu  mtasababisha  jamii  kutoheshimu  kazi  yenu.  Hali  kadhalika,  mkitengeneza  taswira  nzuri,  wazazi  na  walezi  wengi  hatutakuwa  wagumu  kuruhusu  vijana  wetu  kujihusisha  na  Sanaa  kupitia  muziki  au  filamu.  Ndugu  viongozi,  wageni  waalikwa,  mabibi  na  mabwana  Serikali  inaendelea  na  utekelezaji  wa  Ilani  ya  Uchaguzi  ya  Chama  cha  Mapinduzi  ya  mwaka  2020  –  2025  ambayo  inatoa  muongozo  mzuri  sana  wa  masuala  yanayopaswa  kutekelezwa  ili  kuiendeleza  sekta  ya  Utamaduni,  Sanaa  na  michezo.  Yapo  mambo  ambayo  utekelezaji  wake  umeanza,  ikiwa  ni  pamoja  na  kufanya  Matamasha  kama  haya;  kuongeza  wigo  wa  matumizi  ya  lugha  ya  Kiswahili;  kubainisha  maeneo  yenye  historia  muhimu  kuwa  vivutio  vya  utalii;  kuimarisha  TaSUBa  ili  kuboresha  tasnia  ya  Sanaa;  kulinda  kazi  za  wasanii  kupitia  utaratibu  wa  Stempu;  kuhifadhi  kidijitali  nyaraka  mbalimbali  kuhusu  historia  ya  Ukombozi  wa  Bara  la  Afrika  ambapo  taifa  letu  lilikuwa  kiungo  muhimu  sana;  pamoja  na  kuimarishwa  kwa  michezo  ya  shule  za  msingi  na  sekondari,  UMITASHUMTA  na  UMISSETA.  Napenda  kutumia  fursa  hii  kuielekeza  Wizara  ya  Utamaduni,  Sanaa  na  Michezo  kufanya  tathmini  ya  hatua  iliyofikiwa  katika  utekelezaji  wa  maelekezo  yote  ya  Ilani  ya  CCM  na  kuhakikisha  yanatekelezwa  kwa  ukamilifu.  Ndugu  viongozi,  wageni  waalikwa,  mabibi  na  mabwana  Kabla  sijahitimisha  hotuba  yangu  napenda  kutoa  maelekezo  yafuatayo:  Kwanza,  Wizara  iendelee  kuzisimamia  sekta  hizi  kikamilifu  ili  ziendelee  kuwa  na  mchango  thabiti  katika  uchumi  wa  nchi  yetu;  Pili,  Shughuli  za  michezo  na  Sanaa  ziendelee  kusimamiwa  vyema  mashuleni  kwa  sababu  sasa  tunazitambua  kama  taaluma  na  ajira  rasmi;  Tatu,  Viongozi  katika  mamlaka  zote  za  Tawala  za  Mikoa  na  Serikali  za  Mitaa  waendelee  kushirikiana  na  Wizara  katika  kuendeleza  shughuli  za  utamaduni,  Sanaa  na  michezo  ikiwemo  kuyalinda  maeneo  yaliyotengwa  kwa  ajili  ya  shughuli  hizi;  Nne,  Wizara  ya  Utamaduni,  Sanaa  na  Michezo  ishirikiane  na  Wizara  ya  Maliasili  na  Utalii  kuhifadhi,  kutunza  na  kutangaza  tamaduni  za  makabila  kupitia  utalii  wa  kiutamaduni  (cultural  tourism)  na  kutoa  nafasi  kwa  makabila  yetu  hapa  nchini  kuonesha  tamaduni  zake  kwenye  chakula,  dawa  za  asili,  mavazi,  makazi  pamoja  na  aina  ya  ngoma  na  burudani  zake.  Aidha,  naagiza  kila  mkoa  kuweka  utaratibu  wake  wa  kuendeleza  utamaduni  wa  mkoa  huo  kama  sehemu  ya  utalii  wa  kiutamaduni;  Tano,  Kama  alivyoelekeza  Mheshimiwa  Rais  wakati  alipowaita  Ikulu  Serengeti  Girls,  Julai  mwaka  huu,  Wizara  hii  ya  Utamaduni  na  ya  Fedha  ziendelee  kujadiliana  juu  ya  namna  bora  ya  kuongeza  Bajeti  ya  Wizara  ili  zile  shughuli  muhimu  zitakazochagiza  ukuaji  wa  uchumi  na  ajira  kwa  vijana  kupitia  sekta  hizi  za  burudani  zisikwame.  Na  kwenye  hili  Mheshimiwa  Waziri  nitaomba  ripoti  suala  hili  limefikia  wapi  kiutekelezaji  ifikapo  Desemba  30  kabla  ya  kufunga  nusu  mwaka  wa  fedha;  Sita,  Wizara  ya  Utamaduni,  Sanaa  na  Michezo  mshirikiane  na  wadau  husika  kuendelea  kutoa  elimu  na  kutafuta  namna  bora  ya  kutatua  changamoto  zote  zinazohusiana  na  hakimiliki,  hakishiriki,  mirabaha  na  mikataba  katika  sekta  ya  Utamaduni  na  Sanaa  kwa  ujumla;  Saba,  Tamasha  hili  la  Bagamoyo  liendelee  kuboreshwa  kila  mwaka  ili  lifikie  hadhi  ya  matamasha  mengine  makubwa  duniani;  Nane,  Wizara  itoe  kipaumbele  kwenye  kuendelea  kukitangaza  Kiswahili  duniani;  kuanzisha  Kituo  cha  Taifa  cha  Sanaa  cha  Watoto  na  Vijana  wenye  vipaji  ambao  hawapo  kwenye  mfumo  rasmi  wa  elimu;  kuanza  ujenzi  wa  Jumba  Changamani  la  Uzalishaji  wa  Filamu;  na  pia  kuanzisha  shule  maalum  za  kukuza  vipaji  vya  wanamichezo  (sports  academy);  Mwisho,  Pamoja  na  maboresho  yaliyofanyika,  Tamasha  liendelee  kuzingatia  masuala  ya  Muungano  ikiwemo  kuhakikisha  vikundi  na  Sanaa  nyingine  zaidi  kutoka  Zanzibar  zinapata  nafasi  katika  Tamasha  hili.  Naamini  mkitekeleza  haya,  tutapiga  hatua  kubwa  sana  katika  kutangaza  na  kubidhaisha  Sanaa  na  Utamaduni  wetu  pamoja  na  kukuza  sekta  ya  michezo  nchini.  Ndugu  viongozi,  wageni  waalikwa,  mabibi  na  mabwana  Napenda  nihitimishe  hotuba  yangu  kwa  kuwashukuru  kila  mmoja  aliyetimiza  wajibu  wake  kufanikisha  tamasha  hili.  Lakini  kipekee  kabisa,  napenda  kuwashukuru  wadhamini  wetu  waliotuunga  mkono  ikiwa  ni  pamoja  na  BASATA,  Shirika  la  Bima  la  Taifa  (NIC),  CRDB  Bank,  Taasisi  ya  AfroFest  kutoka  Canada,  Heineken,  pamoja  na  wengine  wote.  Asanteni  sana!  Baada  ya  kusema  hayo,  naomba  kutamka  kuwa  Tamasha  la  41  la  Kimataifa  la  Sanaa  na  Utamaduni  Bagamoyo  limezinduliwa  rasmi.  Wasanii  oyee…  Asanteni  sana  kwa  kunisikiliza