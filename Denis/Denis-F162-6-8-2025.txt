 HOTUBA YA MHESHIMIWA DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA, WAKATI WA KUFUNGUA MKUTANO WA MASHAURIANO WA BODI YA USAJILI WA .. TAREHE 26 MEI 2016    Mheshimiwa Profesa Makame Mbarawa (Mb), Waziri wa Ujenzi, Uchukuzi na Mawasiliano; Mheshimiwa Paul Makonda, Mkuu wa Mkoa wa Dar es Salaam; Eng. Joseph M. Nyamhanga, Katibu Mkuu (Ujenzi) Wizara ya Ujenzi, Uchukuzi na Mawasiliano; Eng. Consolata Ngimbwa, Mwenyekiti wa Bodi ya Usajili wa Makandarasi; Wenyeviti wa Bodi mbalimbali hapa nchini; Wajumbe wa Bodi ya Usajili wa Makandarasi; Bw. Rhoben Nkori, Kaimu Msajili wa Bodi ya Usajili wa Makandarasi; Ndugu Makandarasi; Wadau wa Sekta ya Ujenzi; Wageni Waalikwa; Mabibi na Mabwana: Awali ya yote, napenda kuwashukuru Mheshimiwa Waziri na Mwenyekiti wa Bodi ya Wakandarasi kwa kunikaribisha kufungua mkutano huu wa Mashauriano. Kama mnavyofahamu nilikuwa Waziri wa Ujenzi kwa takriban miaka karibu 15. Moja ya taasisi nilizokuwa nazisimamia ni Bodi ya Wakandarasi. Hivyo, kuwepo mahali hapa najisikia furaha sana. Napenda pia kutumia fursa hii kuwashukuru sana wakandarasi wote kwa kuniunga mkono kipindi cha Uchaguzi Mkuu wa mwaka jana hadi kufanikiwa kuchaguliwa kuwa Rais wa Jamhuri ya Muungano wa Tanzania. Niliahidi wakati wa kampeni kuwa sitawaangusha. Leo narudia tena kuwa sitawaangusha. Nayasema hayo huku nikifahamu fika kuwa nchi yetu inakabiliwa na changamoto nyingi. Lakini naamini tutashirikiana kwa pamoja kuzitatua na kuleta maendeleo nchini kwetu. Wageni Waalikwa; Mabibi na Mabwana; Sekta ya Ujenzi ni moja ya sekta nyeti na muhimu katika kuleta maendeleo ya nchi kiuchumi. Kimsingi, hii ndiyo sekta mama ya maendeleo ya kiuchumi. Maendeleo ya sekta nyingine zote, ikiwemo kilimo, utalii, viwanda, biashara, madini n.k yategemea sekta ya ujenzi. Mathalan, Watanzania takriban asilimia 75 wanategemea kilimo kuendesha maisha yao ya kila siku. Lakini shughuli za kilimo zinahitaji zana, ambazo zinatengenezwa na makandarasi, ikiwemo matreka, maghala ya kuhifadhi chakula n.k. Hivyo hivyo, kwa sekta za uvuvi; utalii; viwanda; madini, ujenzi wa miundombinu ya usafiri, nishati na maji n.k. Hakuna shughuli yoyote ya kiuchumi inaweza kufanyika bila kutegemea wakandarasi na wahandisi. Hivyo basi, kwa ufupi, wakandarasi ni muhimu sana kwa maendeleo ya kiuchumi ya taifa lolote duniani, ikiwemo Tanzania. Kwa kutambua umuhimu wa wakandarasi kwa maendeleo ya nchi yetu, sikusita kukubali mwaliko wa Mheshimiwa Waziri kujumuika nanyi hii leo. Ninafahamu endapo wakandarasi wakitetereka, azma ya nchi yetu kuwa nchi ya uchumi wa kati unaoongozwa na viwanda ifikapo mwaka 2025 itakuwa ngumu kuifikia. Ndugu Makandarasi na Washiriki wa Mkutano huu; Licha ya umuhimu wa wakandarasi katika maendeleo ya nchi, sekta ya ujenzi inakabiliwa na changamoto nyingi. Baadhi ya changamoto zinatokana na sababu za kimfumo na kisheria. Mathalan, hivi punde tumetoka kusikia kuwa nchi yetu ina wakandarasi 8,331 hivi sasa. Hii ina maana kuwa nchi yetu yenye takriban watu milioni 50, ina wastani wa mkandarasi mmoja katika kila watu 6000. Idadi hii ni ndogo sana ukilinganisha na nchi zilizoendelea. Kwa mfano, Japan ina wastani wa mkandarasi mmoja kwa kila watu 50. Hivyo basi, hatuna budi kufanya jitihada za kuongeza idadi ya wakandarasi nchini. Changamoto nyingine inayokabili wakandarasi hapa nchini ni kukosa kazi. Tatizo hili linasababishwa na mambo mengi, mojawapo ikiwa ni gharama za ukandarasi kuwa juu. Nitoe mfano, hivi karibuni Idara ya Mahakama imetangaza zabuni ya kujenga mahakama za mwanzo na wilaya. Fedha iliyotengwa kutekeleza mradi huo ni shilingi bilioni 24, ambapo makadirio ya ujenzi wa mahakama moja ni shilingi milioni 200. Lakini cha kusikitisha gharama za ujenzi zilizotolewa na wakandarasi wengi wa ndani ni kati shilingi milioni 600 na bilioni  . Ni dhahiri kwa gharama hizi, hata ile dhamira yetu ya kuwapa upendeleo maalum wakandarasi wa ndani, hasa kwa miradi inayotekelezwa kwa fedha za ndani, itakuwa ngumu kuitekeleza. Hivyo basi, niwaombe wakandarasi wazalendo kurekebisha hali hii ya kufanya gharama zenu kuwa juu. Ndugu Makandarasi na Washiriki wa Mkutano huu; Nafahamu kuwa wakati mwingine tatizo hili la gharama kuwa juu linasababishwa na upande wetu sisi Serikali. Baadhi ya watumishi wasio waaminifu wanadai rushwa kutoka kwenu kabla ya kutoa zabuni. Matokeo yake wakandarasi mnalazika kupandisha gharama ili kufidia fedha mnazotoa kwa ajili ya rushwa. Wito wangu kwenu badala ya kutoa rushwa, wafichueni watendaji waomba rushwa ili washughulikiwe. Kwa bahati nzuri, leo hapa tunaye Mkurugenzi Mkuu wa TAKUKURU. Nilimwomba ahudhurie mkutano huu ili muweze kujadiliana naye kuhusu namna ya kukabiliana na rushwa katika sekta yenu. Nina imani mkishikiriana vizuri na TAKUKURU, tatizo la rushwa litapungua kama siyo kumalizika kabisa na hatimaye kazi za ukandarasi zitatolewa kwa kuzingatia uwezo. Lakini sio rushwa pekee ndiyo inafanya gharama za ukandarasi kuwa juu. Lipo tatizo jingine la kuchelewa kutolewa kwa malipo ya kazi. Kwa bahati nzuri suala hili nalifahamu vizuri. Wakati nikiwa Waziri wa Ujenzi mara kadhaa nilishuhudia wakandarasi wakifanya kazi zao bila kufahamu lini watalipwa. Kutokana na hali hiyo, wakandarasi wakati mwingine walilazimika kuongeza gharama zao ili kuweka tahadhari endapo watachelewa kulipwa malipo yao au thamani ya fedha itashuka. Napenda kutumia fursa hii kuwaarifu wakandarasi kuwa Serikali imeliona tatizo hili na tayari tumeanza kulishughulikia. Kama alivyosema Mheshimiwa Waziri, Serikali imeanza kulipa madeni yote iliyokuwa ikidaiwa na wakandarasi. Kiasi cha shilingi bilioni 650 tayari kimetolewa kuwalipa Makandarasi wa miradi mikubwa ya barabara. Aidha, tumetoa shilingi bilioni 462 kutoka Mfuko wa Babarara kuwalipa Makandarasi wa ndani wanaofanya kazi za matengenezo na ukarabati wa barabara. Tutaendelea kuwalipa madeni yenu. Hivyo, niwaombe nanyi muanze kushusha gharama zenu. Mkishusha gharama mtaweza kupata kazi nyingi na hivyo kupanda daraja na hatimaye kupata miradi mikubwa. Ndugu Makandarasi na Washiriki wa Mkutano; Pamoja na changamoto hizo za kimfumo na taratibu nilizozieleza, zipo nyingine ambazo mnazisababisha ninyi wenyewe. Mojawapo ya changamoto hizo ni kukosekana kwa umoja baina yenu. Nakumbuka wakati nikiwa Waziri nilijitahidi sana kuwahimiza kujenga umoja miongoni mwenu ili kuwawezesha kupata miradi mikubwa mtakayoitekeleza kwa pamoja (joint ventures). Hata hivyo, bado suala hili limekuwa gumu. Bila shaka, mnashindwa kujenga umoja kwa sababu ya ubinafsi na wivu. Changamoto nyingine inayosababishwa na ninyi wenyewe ni ukiukaji wa maadili yenu. Hivi punde Msajili ametoka kusema kuwa ni kawaida kukuta leseni ya mkandarasi mmoja kutumiwa na mkandarasi mwingine, ambaye wakati mwingine anaweza kuwa hana sifa. Halikadhalika, wapo wakandarasi ambao wamesajili makampuni yao lakini hawana vifaa vya kufanyia kazi au hata ofisi maalum. Mambo haya yote kwa ujumla wake, yamekuwa na athari kubwa kwenu ninyi wakandarasi kwa kuwafanya msiaminike. Hivyo basi, nitumie fursa hii kuwaomba tena ndugu zangu wakandarasi kujenga umoja miongoni mwenu. Nawaomba pia mjitahidi kulinda taaluma na maadili yenu ya kazi. Sambamba na kujenga umoja na kulinda taaluma, napenda kutoa wito kwenu kuunda timu maalum itayokuwa ikiwashauri namna ya kuomba kazi mbalimbali za ukandarasi. Nasema hivyo kwa kuwa wakati mwingine mnakosa kazi kwa kukosa utaalam wa kuomba kazi hizo. Ndugu Makandarasi na Washiriki wa Mkutano; Hivi punde Mwenyekiti wenu amewasilisha ombi maalum kwangu kuhusu wakandarasi wa ndani kupewa kipaumbele. Napenda kuwahakikishia kuwa nimelipokea ombi hilo na ninawaahidi kuwa nitalifanyia kazi. Nitawahimiza Mawaziri wote kulipa uzito unaostahili suala hili katika miradi inayotekelezwa kwenye Wizara zao. Hakuna sababu ya kushindwa kutekeleza suala hilo hasa kwa kuzingatia idadi ya wakandarasi wa ndani bado ni ndogo. Mwenyekiti ameeleza hivi sasa hapa nchini kwetu idadi ya makandarasi kutoka nje ni asilimia 4 na wakadarasi wa ndani ni asilimia 96. Hata hivyo, miradi inayotekelezwa na wakandarasi wa ndani ni asilimia 46 tu, wakati wenzenu kutoka nje ambao idadi yao ni ndogo kuliko ninyi, wanatekeleza asilimia 56 ya miradi yote. Hivyo, hatuna budi kubadilisha hali hiyo kwa kutoa upendeleo maalum kwa wakandarasi wa ndani. Kwa kufanya hivyo tutakuwa tunawajengea uwezo wakandarasi wetu. Bahati nzuri nchi yetu inayo sheria ambayo inaelekeza kuwa kwa miradi ambayo thamani yake haizidi shilingi bilioni 10, kipaumbele kiwe kwa wakandarasi wa ndani. Aidha, tunayo mifano ya mahali ambapo tuliwahi kuwapa kazi wakandarasi wa ndani walifanya na matokeo yalikuwa ni mazuri. Mfano mzuri ni ujenzi wa Daraja la Mbutu ambalo wakandarasi wa ndani walishirikiana kujenga daraja hilo kwa gharama za takriban shilingi bilioni 11 wakati makadirio ya awali ilikuwa shilingi bilioni 20. Ndugu Makandarasi na Washiriki wa Mkutano; Kabla ya kuhitimisha hotuba yangu, napenda kueleza suala la mwisho. Hivi karibuni nchi yetu inatarajiwa kuanza utekelezaji wa miradi mikubwa, ikiwemo ujenzi wa Bomba la Mafuta kutoka Hoima nchini Uganda hadi Bandari ya Tanga. Aidha, tunatarajia kuanza ujenzi wa reli ya kati kwa kiwango cha kimataifa (Standard gauge) yenye urefu wa takriban kilometa 1, 200 kutoka Dar es Salaam kwenda mikoa ya Mwanza na Kigoma. Reli hii pia itaunganisha nchi yetu na nchi za Burundi na Rwanda. Kwenye bajeti ya mwaka ujao wa fedha 2016/2017 tumetenga kiasi cha shilingi trilioni moja ili kuanza ujenzi. Sambamba na miradi hiyo, ipo miradi mingine ya ujenzi ya viwanda, ikiwemo Kiwanda cha Mbolea kitakachojengwa Kilwa, ambacho kitakuwa kikubwa zaidi Barani Afrika. Hii ni miradi mikubwa. Hata hivyo, sina hakika kama wakandarasi wetu wa ndani mmejipanga vizuri kutumia fursa za miradi hiyo mikubwa kutekelezwa hapa nchini. Nilidhani mngetumia mkutano huu kujadili fursa zitakazopatikana kutoka kwenye miradi hiyo lakini nimeangalia ajenda zenu sijaona mahali popote mtakapozungumzia miradi hiyo. Binafsi nitasikitika sana kama katika kutekeleza miradi hii hapatakuwa na mkandarasi yeyote wa Tanzania. Hivyo basi, rai yangu kwenu jipangeni vizuri ili nanyi mshikiri katika ujenzi wa miradi hii. Lakini ili kuwa na uhakika wa kupata kazi kwenye miradi, narudia tena ombi langu kwenu kujenga umoja na ushirikiano. Mheshimiwa Waziri; Mwenyekiti wa Bodi; Ndugu Wakandarasi; Wageni Waalikwa; Mabibi na Mabwana; Napenda kuhitimisha hotuba yangu kwa kuwashukuru tena Mheshimiwa Waziri na Mwenyekiti wa Bodi kwa kunialika. Napenda kuwahakikishia ndugu wakandarasi kuwa nipo pamoja nanyi. Nimeshirkiana nanyi kwa kipindi kirefu. Naamini mtampa Waziri mpya ushirikiano kama mlionipa mimi. Mwisho lakini sio kwa umuhimu nautakia mkutano huu wa Mashauriano majadiliano mema. Nawasihi mjadili kwa kina na bila woga changamoto mbalimbali zinazowakabili na kubainisha njia za kuzitatua, ili kwenda sambamba na kaulimbiu ya mkutano wenu inayosema  Juhudi za makusudi za kukuza Uwezo wa Makandarasi Wazalendo kwa Maendeleo endelevu ya kiuchumi: changamoto na Mustakabali Wake  (Deliberate Capacity Building of Local Contractors for Sustainable Economic Development; Challenges and Way Forward). Binafsi nitafurahi kupata Ripoti ya Mkutano huu. Baada ya kusema haya, sasa natamka kuwa Mkutano wa Mashauriano wa Bodi ya Usajili wa Makandarasi kwa Mwaka 2016 umefunguliwa rasmi. AHSANTENI KWA KUNISIKILIZA