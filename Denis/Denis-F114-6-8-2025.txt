HOTUBA YA MHE. DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA, KWENYE UFUNGUZI WA JENGO LA PSPF NA OFISI ZA MAKAO MAKUU YA BENKI YA NMB DODOMA, TAREHE 23 APRILI, 2018 Mheshimiwa Job Ndugai, Spika wa Bunge la Jamhuri ya Muungano wa Tanzania; Mheshimiwa Mizengo Peter Pinda, Waziri Mkuu Mstaafu wa Jamhuri ya Muungano wa Tanzania; Mheshimiwa Jenista Mhagama, Waziri wa Nchi Ofisi ya Waziri Mkuu, Sera, Bunge, Kazi Vijana, Ajira na Walemavu; Mheshimiwa Dkt. Ashatu Kijaji, Naibu Waziri wa Fedha na Mipango; Mheshimiwa Dkt. Binilith Mahenge, Mkuu wa Mkoa wa Dodoma; Waheshimiwa Wabunge mliopo; Waheshimiwa Makatibu Wakuu mliopo; Waheshimiwa Wazee wa Mkoa wa Dodoma; Waheshimiwa Wakuu wa Vyombo vya Ulinzi na Usalama mliopo; Wenyeviti wa Bodi za PSPF na NMB; Mheshimiwa Makongoro Nyerere, Mwakilishi wa Mama Maria Nyerere; Naibu Gavana wa Benki Kuu ya Tanzania; Mama Irene Isaka, Mkurugenzi Mkuu Mamlaka ya Usimamizi ya Mifuko ya Jamii Bwana Adam Mayingu, Mkurugenzi Mkuu wa PSPF; Mama Ineke Bussemaker, Mkurugenzi Mkuu wa NMB; Waheshimiwa Viongozi wengine wa Serikali, Vyama vya Siasa na Dini mliopo; Ndugu Wafanyakazi wa NMB na PSPF mliopo; Wageni Waalikwa wote, Mabibi na Mabwana: Awali ya yote, napenda nimshukuru Mwenyezi Mungu kwa kutupa uhai na kutuwezesha kukutana hapa. Aidha, nawashukuru Waheshimiwa Mawaziri Wahusika kwa kunialika kwenye hafla hii ya uzinduzi wa Jengo la PSPF pamoja na Ofisi za Makao Makuu ya NMB na Tawi lake la Kambarage hapa Dodoma. Napenda pia niwashukuru wana-Dodoma pamoja na wageni waalikwa wote kwa kujitokeza kwa wingi kushuhudia tukio hili. Nimefurahi kumwona Spika wa Bunge, Waziri Mkuu Mstaafu Mzee Pinda pamoja na wazee wengine wa Dodoma. Lakini, nimefarijika zaidi kuona kuwa katika hafla hii tunaye Ndugu Makongoro Nyerere, Mwakilishi wa Mama Maria Nyerere. Ahsante sana kwa kujumuika nasi. Waheshimiwa Viongozi; Wageni Waalikwa, Mabibi na Mabwana; Kama nilivyotangulia kusema, tupo hapa kwa ajili ya kufanya matukio makubwa mawili. Kwanza, kuzindua Jengo hili la PSPF, lijulikanalo kwa jina la Dodoma Plaza; na pili, kuzindua Makao Makuu ya NMB hapa Dodoma pamoja na Tawi la Kambarage. Napenda nitoe pongezi nyingi kwa PSPF kwa kujenga jengo hili zuri na la kisasa kabisa hapa Dodoma. Limeboresha na kupendezesha mandhari ya hapa Dodoma, ambako ni Makao Makuu ya Nchi yetu. Nimefurahi kusikia kuwa Jengo hili limesanifiwa na ujenzi wake kusimamiwa na Watanzania; na kwamba takriban Watanzania 250 walipata ajira wakati wa ujenzi. Zaidi ya hapo, nimefurahi sana kusikia takriban asilimia 98 ya Jengo hili tayari limepangishwa. Nafahamu kuwa ipo baadhi ya Mifuko ya Jamii imejenga majengo kama haya lakini yamekosa wapangaji. Ninyi inaonekana mlifanya utafiti wa kutosha kabla ya kujenga jengo hili. Hivyo, hongereni sana PSPF. Kwa upande wa NMB, nanyi nawapongeza sana. Kama mnavyofahamu, mimi ni mteja wenu; tena wa muda mrefu. Zaidi ya hapo, kama mjuavyo, Serikali inamiliki asilimia 32 ya hisa kwenye Benki hii. Nikiwa kama mteja wenu na Kiongozi wa Serikali ambayo ina hisa asilimia 32, huwa najisikia furaha sana kila nikiona Benki hii inazidi kufanikiwa. Napenda kutumia fursa kuipongeza NMB kwa kuwa Benki namba moja kwa kufikisha huduma zake sehemu kubwa ya nchi yetu, ikiwemo vijijini. Mkurugenzi Mtendaji, Mama Bussemaker ameeleza kuwa, kupitia matawi yake 216, ATMs 800 na Mawakala 6,000; Benki hii imeweza kufikisha huduma sehemu kubwa ya nchi yetu, takriban asilimia 98 ya Wilaya za nchi yetu. Na asilimia 60 ya huduma hizo zipo maeneo ya vijijini. Hongera sana NMB. Ninyi mmejitofautisha na benki nyingine ambazo huwa zinafanya kazi maeneo ya mijini pekee. Sambamba na hilo, napenda kuwapongeza NMB kwa kufungua Ofisi za Makao Makao na kuanzisha Tawi ambalo mmeliita Kambarage, jina la Baba wa Taifa letu. Huu ni uamuzi wa busara, na niwaambie tu kuwa hamjakosea kulipa Tawi lenu Jina la Kambarage. Kwanza, kwa sababu historia benki yenu kimsingi ilianzia 1967 ambapo Serikali iliyoongozwa na Baba wa Taifa ilianzisha Benki ya Taifa ya Biashara (National Bank of Commerce – NBC) baada ya kutaifisha benki zilizokuwepo. Mwaka 1997, NBC iligawanywa na kuundwa taasisi tatu, yaani NBC Holding Corporation, NBC (1997) na Benki hii ya NMB, ambayo ilibinafishwa mwaka 2005 na kuendelea mpaka sasa. Pili, kama mnavyofahamu, mwaka 1973, wakati Baba wa Taifa akiwa Rais wa nchi yetu, Serikali ilifanya uamuzi wa kuhamia Dodoma. Hivyo, kuliita Tawi lenu la hapa Dodoma jina la Baba wa Taifa ni jambo sahihi kabisa. Na napenda nitumie fursa hii kumshukuru Mama yetu, Mama Maria Nyerere, kwa kuridhia Tawi hili kupewa jina la Baba wa Taifa. Ni matumaini yangu kuwa wafanyakazi wa Tawi hili watamuezi Baba wa Taifa kwa vitendo. Watachapa kazi kwa bidii na uadilifu mkubwa. Waheshimiwa Viongozi; Wageni Waalikwa, Mabibi na Mabwana; Benki pamoja na Mifuko ya Hifadhi ya Jamii inatoa mchango mkubwa katika maendeleo ya nchi yetu. Kwanza, kupitia huduma za kifedha inazotoa kwa wananchi. Inakadiriwa kuwa Watanzania wapatao milioni 4.7 wana akaunti za benki ambazo huzitumia kuhifadhi fedha zao. Benki pia zinatoa mikopo kwa wananchi na hivyo kusaidia kupunguza umaskini. Kwa upande wa Mifuko ya Hifadhi ya Jamii, takwimu zinaonesha kuwa hivi sasa ina wanachama milioni 2.2 nchini. Wanachama hao hunufaika na huduma mbalimbali za kifedha zinazotolewa na Mifuko hiyo, ikiwemo mafao ya uzeeni, pensheni, mikopo, n.k. Pili, Mifuko ya Hifadhi na Benki inachangia kukuza uchumi wa nchi. Mathalan, hivi punde tumesikia kuwa PSPF imewekeza kwenye Kiwanda cha Sukari Kagera, Kiwanda cha Nguo cha 21st Century kilichopo Morogoro na wanaendelea kushirikiana na mifuko mingine kufufua kiwanda cha maturubai, ambacho nacho kipo Morogoro. Kupitia viwanda hivi, Serikali inapata mapato, ambayo yanatumika kutekeleza miradi mbalimbali ya maendeleo na kuboresha huduma za jamii. Kwa upande wa Benki, tumesikia kuwa katika kipindi cha miaka mitano iliyopita, NMB imelipa kodi kwa Serikali kiasi cha shilingi bilioni 402. Aidha, mwaka jana (2017), NMB imetoa kwa Serikali gawio la shilingi bilioni 16.525. Wamewawezesha wakulima wadogo wadogo wapatao 800,000 na kutoa misaada mbalimbali ya kijamii, ambapo mwaka jana pekee, walitoa shilingi bilioni 1.4 kwa ajili ya kununua madawati 6,000 na kompyuta 300. Na hivi punde tu hapa wamekabidhi shilingi milioni 50 za msaada. Mambo hayo yote kwa ujumla wake yanachangia kukuza uchumi. Pamoja na ukweli huo, napenda niseme jambo moja kwa NMB. Kama mlivyosema ninyi wenyewe, mwaka jana mlitoa gawio la shilingi bilioni 16.525. Lakini mimi nimefuatilia na miaka ya nyuma, kuanzia mwaka 2010. Katika kufuatilia huko, nikagundua kuwa kwa kipindi cha miaka mitatu mfululizo, kuanzia 2014/2015 hadi 2016/2017, mmekuwa mkitoa gawio linalofanana, yaani shilingi bilioni 16.525. Hii kwa kweli imenishtua na kunikwaza. Nimejiuliza hivi ni kweli kwa miaka yote hiyo faida ilikuwa ikifanana? Sikupata majibu ya uhakika. Hivyo basi, niuombe Uongozi wa NMB kuliangalia suala hili; na ni matumaini yangu kuwa gawio la mwaka huu wa fedha (2017/2018) litakuwa tofauti. Nitumie fursa hii pia kutoa wito kwa Watendaji wa Serikali wanaotuwakilisha kwenye NMB nanyi kufuatilia kwa karibu. Mabibi na Mabwana, faida ya tatu ya Mifuko ya Hifadhi ya Jamii na Benki ni kutoa fursa za ajira kwa wananchi. Wapo Watanzania wengi ambao wameajiriwa kwenye Benki na Mifuko ya Hifadhi ya Jamii. Mathalan, nimeambiwa kuwa, hivi sasa, Mifuko yetu ya Hifadhi ya Jamii ina watumishi wapatao 2,000, bila kujumlisha wafanyakazi waliopo kwenye miradi iliyoazishwa na mifuko hii. Kwa upande wa NMB, tumesikia kuwa wenyewe wana watumishi wapatao 3,400 na kama nilivyosema awali, ina mawakala 6,000. Nchi yetu ina benki zaidi ya 50 kwa hiyo mnaweza kukadiria fursa za ajira zilizotolewa. Hizi ni baadhi tu ya faida za taasisi za kifedha ambazo zinachangia maendeleo ya nchi yetu. Hivyo basi, napenda kutumia fursa hii, kuzipongeza taasisi zote za fedha nchini kwa michango yao kwenye maendeleo ya nchi yetu. Kwa namna ya pekee, naipongeza sana PSPF pamoja na mifuko mingine ya hifadhi nchini kwa kuitikia vizuri wito wa Serikali wa kujenga viwanda. Nimearifiwa kuwa kwa pamoja, Mifuko ya Hifadhi ya Jamii, ipo kwenye hatua mbalimbali za kutekeleza miradi ya viwanda 16. Aidha, nazipongeza benki ambazo zimekuwa zikitoa mikopo kwa wawekezaji mbalimbali kujenga viwanda nchini. Waheshimiwa Viongozi; Wageni Waalikwa, Mabibi na Mabwana; Licha ya faida hizo pamoja na pongezi hizo nilizozitoa, ni ukweli usiopingika kuwa sekta ya fedha nchini bado inakabiliwa na changamoto nyingi. Lakini nitataja kubwa mbili. Kwanza, ni uchanga wa sekta yenyewe. Ni kweli kuwa hivi sasa tuna benki zaidi ya 50 na tulikuwa na takriban Mifuko ya Hifadhi ya Jamii saba. Lakini hii haiondoi ukweli kuwa sekta ya fedha nchini bado ni changa. Mathalan, nimeeleza hapo awali kuwa hivi sasa ni takriban Watanzania milioni 4.7 tu ndio wana akaunti za benki na wanachama wa Mifuko ni milioni 2.2. Kwa nchi yenye idadi ya watu milioni 55, idadi hii ni ndogo sana. Lakini zaidi ya hapo, kwa taarifa nilizonazo, Mifuko yetu ya Hifadhi ya Jamii ina ukwasi wenye thamani ya shilingi trilioni 12.23 na ukwasi wa Benki zetu zote hauzidi shilingi trilioni 30. Hiki ni kiasi kidogo sana cha ukwasi kwa kuzingatia ukubwa wa nchi yetu na mahitaji tuliyonayo. Hivyo basi, taasisi za fedha hazina budi kujiimarisha, hususan kwa kuongeza idadi ya wanachama ili hatimaye kuweza kukuza mitaji iliyonayo. Changamoto ya pili, ambayo mimi naiona ni ubora wa huduma zinazotolewa na taasisi za fedha nchini. Nimeeleza hapo awali kuwa, ukiondoa Benki hii ya NMB, benki nyingi zimejikita zaidi mijini na kuacha maeneo ya vijijini ambako ndiko kuna Watanzania wengi. Takriban asilimia 70 ya Watanzania wanaishi vijinini. Lakini, zaidi ya hapo, riba kwenye benki zetu zipo juu sana. Kwa upande wa Mifuko ya Hifadhi ya Jamii, nako kuna matatizo ya ucheleweshaji wa malipo lakini pia hata viwango vya mafao vinalalamikiwa kuwa vipo chini. Na hii ndio sababu iliyoifanya Serikali kuamua kuiunganisha Mifuko ya Hifadhi ya Jamii iliyopo na kuunda Mifuko miwili, yaani National Social Security Fund (NSSF) na The Public Service Social Security Fund (PSSSF), ambao utahudumia watumishi wa umma. Tumeamua kuunda mifuko hii miwili ili kuondoa utitiri wa mifuko uliokuwepo na ushindani usio na tija baina ya mifuko hiyo, ambao ulikuwa ukiongeza gharama za uendeshaji na kusababisha wanachama kulipwa mafao madogo. Hivyo basi, tuna imani kuwa, baada ya kuuganisha mifuko hiyo na kuunda miwili, sasa aina na viwango vya mafao vitaongezeka. Na binafsi nadhani, suala hili la kuunganisha mifuko, linafaa pia kuigwa na benki zetu. Nimefurahi kusikia kuwa baadhi ya benki, hususan zenye kusuasua katika utendaji kazi, zimeanza taratibu za kuungana. Hili ni jambo zuri. Waheshimiwa Viongozi; Wageni Waalikwa, Mabibi na Mabwana; Nimekuja hapa kuzindua Jengo la PSPF na kufungua Ofisi za Makao Makuu NMB hapa Dodoma pamoja na Tawi la Kambarage. Hata hivyo, kabla sijahitimisha hotuba yangu, naomba mniruhusu niseme maneno machache ya mwisho. Kwanza, narudia tena kuwapongeza wafanyakazi wa NMB na PSPF kwa kazi nzuri mnayoifanya. Endeleeni kujituma. Serikali ipo pamoja nanyi. Nitumie fursa hii kuwahimiza Watanzania kujiunga na Mifuko ya Hifadhi ya Jamii lakini pia kufungua akaunti za benki kwa ajili ya usalama wa fedha zenu. Suala jingine, ni kwa watani zangu wa Dodoma. Kwanza, nimemsikia kilio chenu kupitia Mbunge wenu kuhusu adha ya kodi na tozo mbalimbali, ambazo zimekuwa zikiathiri biashara ya mchuzi wa zabibu. Kwa bahati nzuri Mawaziri, Watendaji wa Serikali pamoja na Waheshimiwa wako hapa. Bila shaka wamesikia; na nina imani wataenda kulifanyia kazi suala hilo. Nitumie fursa hii pia kuwaarifu wana-Dodoma kuwa sasa mambo mazuri mengi yanakuja kwenye Mkoa wenu. Mwezi Machi mwaka huu nilikutana na Bwana Ricardo Tadeu, Makamu wa Rais wa Kampuni ya AB INBEV, ambayo inamiliki asilimia 57 ya hisa za TBL. Aliniambia kuwa TBL imepaga kujenga kiwanda hapa Dodoma kwa gharama ya Dola za Marekani milioni 100. Hivyo, nawasihi wana-Dodoma kuchangamkia fursa zinazokuja. Kwa upande wake, Serikali itaendelea kuimarisha miundombinu na kuboresha huduma za jamii. Nitumie fursa hii kuwapongeza viongozi wa Mkoa wa Dodoma kwa jitihada wanazozifanya za kuufanya Mji wa Dodoma kuwa wa kisasa. Suala la mwisho ni kuhusu ombi la Mwenyekiti wa Bodi ya PSPF kuhusiana na viwanja vilivyopo karibu na eneo hili. Katika hili, napenda niwe tu mkweli. Suala hili siwezi kuliingilia. Namini wenye viwanja hivyo wamevipata kihalali. Hivyo basi, kama mnataka kuwaondoa, ni vyema ninyi wenyewe mzungumze nao. Wakikubali, wawauzie au muwape viwanja maeneo mengine. Lakini hilo ni lenu ninyi wenyewe. Mimi siwezi kuliingilia. Baada ya kusema hayo sasa nipo tayari kutekeleza jukumu lililonileta hapa la kuzindua Jengo la Dodoma Plaza, lenye thamani ya shilingi bilioni 37.02 mali ya PSPF, pamoja na Ofisi za Makao Makuu ya NMB na Tawi la NMB Kambarage hapa Dodoma. Munngu Ibariki PSPF! Mungu Ibariki NMB! Mungu Ibariki Sekta ya Fedha Nchini! Mungu Ibariki Tanzania! “Ahsanteni sana kwa kunisikiliza”