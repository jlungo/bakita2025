 OFISI YA MAKAMU WA RAIS MUUNGANO NA MAZINGIRA TOLEO NA. 26 JULAI 2019 TUDUMISHE MUUNGANO WETU TUYATUNZE MAZINGIRA Makamu wa Rais ashiriki Mkutano wa Wakuu AU kuhusu uanzishaji Eneo Huru la Biashara Makamu wa Rais wa Jamhuri ya Muungano wa Tanzania Mhe. Samia Suluhu Hassan amesema Wakuu wa Nchi na Serikali za Umoja wa Afrika (AU) wamekubaliana kupitisha uanzishaji wa Eneo Huru la Biashara Afrika. Mhe. Samia amesema hayo mara baada ya kumalizika kwa Mkutano wa 12 wa Dharura wa AU uliofanyika mjini Niamey nchini Niger akimwakilisha Mhe. Rais Dkt John Magufuli. Alisema lengo kubwa la mkutano huo ni kukubaliana na kupitisha yale yote yaliyokubaliwa na kupitishwa katika vikao mbalimbali vya wataalamu na mawaziri katika awamu ya kwanza ya makubaliano ya Eneo Huru la Biashara barani humo. “Tumemaliza awamu ya kwanza na mkutano huu umepitisha vipengele vyote vya awamu ya kwanza lakini pia tumeombwa wataalamu wakakae waangalie yale yaliyobakia ambayo ni ya awamu ya pili nayo tukubaliane tena katika mkutano mwingine utakaofanyika Januari mwakani,” alisema. Makamu wa Rais alisema kuwa AU imepitisha kuwepo kwa eneo hilo la biashara pamoja mifumo mitano itakayosaidia kufanya uendeshaji wa biashara huru ndani ya Afrika. Mifumo hiyo alitaja kuwa ni pamoja na kuondoa vikwazo ambavyo si za kikodi lakini na pia wamepitisha mfumo utakaoweza kufanya tathmini, kuripoti na kufuatilia utekelezaji wa mfumo huo. “Pia tumetakiwa katika jumuia zetu za kikanda sasa kwa upande wetu kupitia SADC (Jumuiya ya Kibiashara ya Nchi za Kusini mwa Afrika) na Afrika Mashariki (EAC) twende tukajipange tuiangalie mifumo tuliyopitisha tuangalie zina changamoto gani na vipi tunaweza kusaidiwa,” alisema. Balozi Seif: Kupatiwa eneo la kujenga Ofisi za SMZ Dodoma kutaimarisha Muungano akamu wa Pili wa Rais wa Zanzibar Balozi Seif Ali Iddi amesema kitendo cha Serikali ya Jamhuri ya Mungano wa Tanzania kuipatia Serikali ya Mapinduzi ya Zanzibar (SMZ) eneo la ujenzi wa Ofisi zake Makao Makuu ya Nchi mjini Dodoma kitaendelea kuimarisha Muungano wa Tanganyika na Zanzibar uliozaa Jamhuri ya Muungano wa Tanzania uliodumu karibu Miaka 55. Balozi Seif alitoa shukrani hizo wakati alipotembelea eneo lililokabidhiwa kwa Serikali ya Mapinduzi ya Zanzibar Kujenga Ofisi zake katika eneo hilo eneo la Mahoma Makulu Aliishukuru Serikali ya Jamhuri ya Muungano wa Tanzania kwa uamuzi wake wa kuipatia eneo hilo lenye ukubwa wa ekari 30 lililopo eneo la Mahoma Makulu ambapo alisema itafanya Serikali zote mbili kufanya Kazi kwa ukaribu zaidi. Makamu wa Pili wa Rais alisema kuwa wakati SMZ inatafakari namna ya kuanza ujenzi huo katika Bajeti ya mwaka ujao kuna haja kwa taasisi zilizokuwa tayari kuanza hatua za awali za ujenzi. Aidha, alikipongeza Kikosi Kazi cha kuhamia Dodoma chenye Wajumbe kutoka pande zote Mbili za Tanzania Bara na Zanzibar kwa kazi kubwa wanayoendelea kuisimamia katika kusanifu ujenzi wa Mji Mpya. Makamu wa Rais Balozi Seif Ali Iddi akimsikiliza Mratibu wa Kuhamia Dodoma kutoka Ofisi ya Waziri Mkuu, Meshack Bandawe alipotembelea eneo lililotolewa na Serikali ya Jamhuri ya Muungano wa Tanzania kwa Serikali ya Mapinduzi ya Zanzibar kwa ajili ya ujenzi wa Ofisi zake jijini Dodoma. M Ofisi ya Makamu wa Rais yazindua Mpango Kazi wa Afya na Mazingira Jijini Dodoma Ofisi ya Makamu wa Rais Julai 19, 2019 imezindua Mpango Kazi wa Taifa wa Afya na Mazingira (HPAP) jijini Dodoma wenye lengo la kutatua changamoto za afya kutokana na uharibifu wa mazingira. HPAP ambayo imeandaliwa kwa kushirikishiana na Wizara ya Afya, Maendeleo yya Jamiii, Jinsia, Wazee na Watoto pamoja na wadau umeainisha viashiria vitano vya uchafuzi wa mazingira vinaathiri afya hivyo imepatikana njia ya kubuni miradi ya kupambana nazo. Akizungumza baada ya uzinduzi, Mkurugenzi Idara ya Mazingira Ofisi ya Makamu wa Rais Profesa William Mwegoha alisema ripoti ya Shirika la Afya Duniani (WHO) ya mwaka 2015 inaonesha wastani wa vifo milioni 8 duniani hutokana uchafuzi wa mazingira. Alisema pia takriban asilimia 19 ya vifo duniani vinatokana na changamoto hizo za kimazingira na hivyo Mpango huo utaleta mwelekeo wa kuzitatua changamoto hizo. Prof. Mwegoha ambaye alimwakilisha Naibu Katibu Mkuu Ofisi ya Makamu wa Rais, Balozi Joseph Sokoine alisema afya ya nguvu kazi ni muhimu na ili tuweze kuwa na uchumi thabiti ni lazima afya ipatikane. “Kama nchi tulisaini Mkataba wa Libreville mwaka 2008 ambao tukatakiwa kama nchi tutengeneze mpango kazi wa namna ya kupambana na changamoto za kiafya kutokana na uchafuzi wa mazingira hivyo unatupa nafasi ya kuja na miradi na kutusaidia sisi Watanzania kupambana nazo,” alisema. Kwa upande wake Naibu Mkurugenzi Idara ya Mazingira wa Shirika la Umoja wa Mataifa la Kuhudumia Viwanda (UNIDO), Nilgue Tas alisema huu ni wakati wa wadau nchini na washirika wa maendeleo kueleza uzoefu wao kuhusu madhara ya uchafuzi wa mazingira. Tas alisema HPAP inatokana na ushiriki wa wadau ambapo Serikali ya Tanzania ikiandaa miradi kwa ajili ya kutatua changamoto hizi za uchafuzi wa mazingira hatari kwa afya. Mwakilishi Mkazi wa UNIDO, Dkt. Stephen Kargbo alisema Shirika hilo litaendelea kufanya kazi na wadau wote ili kufanikisha maendeleo nchini kupitia taasisi mbalimbali za Serikali. “Ninatambua juhudi za Tanzania katika kutatua changamotto za afya na mazingira kwa mfano mwaka 2013 Serikali kupitia Ofisi ya Makamu wa Rais na Wizara ya Afya pamoja na wadau ikishirikiana na WHO iliandaa Mpango Kazi uliolenga kutatua changamoto hizi,” alisema Kargbo. Mpango Kazi wa Afya na Mazingira umewezeshwa na UNIDO ikishirikiana na wadau wa Usafi Tanzania (CPCT) na WHO chini ya ufadhili wa Umoja wa Ulaya (EU) na Shirika la Maendeleo la Marekani (USAID). Balozi Sokoine afungua mafunzo ya uwezeshaji mashamba darasa Mradi wa LDFS Naibu Katibu Mkuu Ofisi ya Makamu wa Rais, Balozi Joseph Sokoine amefungua Mafunzo ya Msasa ya Uwezeshaji kuhusu Mashamba darasa kwa Maafisa viungo wa mradi kutoka Wizara na timu za uwezeshaji za wilaya wa mradi wa kurejesha ardhi iliyoharibika na kuongeza usalama wa chakula katika maeneo kame nchini (LDFS), katika Chuo Kikuu cha Sokoine cha Kilimo, Morogoro. Mafunzo hayo ya siku tano yanalenga kujenga uwezo kwa washiriki katika uanzishaji wa mashamba darasa katika vijiji na shehia ambako mradi wa LDFS unatekelezwa “Ni matumaini yangu kuwa elimu na ufahamu mtakauopata kupitia mafunzo haya, mtaitumia katika kufanikisha uanzishaji wa mashamba darasa katika maeneo ya mradi” alisema Balozi Sokoine. Alisema Tanzania kwa kushirikiana na wadau wa maendeleo wamekuwa wakitekeleza miradi inayolenga kuongeza uzalishaji wa mazao ya kilimo na mifugo kwa kusogeza karibu teknolojia kwa wakulima ili kuongeza usalama wa chakula na kuongeza kipato cha jamii. Balozi Sokoine aliongeza kuwa Mradi wa LDFS ambao umeandaa mafunzo haya ni mfano wa juhudi hizo za Serikali. Alifafanua juhudi hizi zinahusisha uingizaji na matumizi ya teknolojia mpya ikiwemo matumizi sahihi ya mbolea, mbegu zenye ubora, uboreshaji wa nyanda za malisho, utoaji wa huduma za ugani na mafunzo kupitia shamba darasa. Aliongeza kuwa juhudi hizi zote zina lengo la urejesha ardhi iliyoharibika ili iweze kuendelea kuzalisha mazao ya kilimo, mifugo na misitu. Kwa upande wake Mratibu wa Mradi huo Joseph Kihaule alisema mradi huo utajumuisha na uanzishwaji wa mashamba darasa 100. Wawezeshaji wa mradi huo ni Shirika la Kilimo na Chakula Duniani (FAO), Chuo cha Kilimo cha Sokoine (SUA) na Wakala wa Taifa wa Mbegu za Miti Tanzania (TTSA) ambapo washiriki wa mafunzo hayo wametoka Wizara za Kilimo, Maliasili na Utalii, Maji, Mifugo na Uvuvi, Ofisi ya Makamu wa Rais, Ofisi ya Makamu wa Pili wa Rais Zanzibar Idara ya Mazingira, Wizara ya Kilimo, Maliasili, Mifugo na Uvuvi Zanzibar. Aidha, washiriki wengine ni kutoka katika Halmashauri zinazotekeleza Mradi za Mkalama, Micheweni, Magu, Nzega na Kondoa, pamoja waalikwa rasmi Daktari Moses Temi na Charles Mjema. MHE SIMBACHAWENE AAPISHWA AWASILI OFISI NDOGO ZA MAKAMU WA RAIS DAR Rais wa Jamhuri ya Muungano wa Tanzania Mhe. John Magufuli akimuapisha Waziri wa Nchi Ofisi ya Makamu wa Rais-Muungano na Mazingira Mhe. George Simbachawene Ikulu jijini Dar es Salaam. Makamu wa Rais wa Jamhuri ya Muungano wa Tanzania Mhe. Samia Suluhu Hassan katika picha ya pamoja na Waziri George Simbachawene na viongozi mbalimbali kutoka Ofisi ya Makamu wa Rais jijini Dsm. Naibu Waziri OMR Mhe. Mussa Sima akimpokea Waziri wa Nchi OMR Muungano na Mazingira Waziri wa Nchi Mhe. George Simbachawene. Mhe. George Simbachawene akizungumza na Kulia ni Katibu Mkuu Mhandisi Joseph Malongo watumishi alipowasili Ofisi ndogo Dar. Mhe.George Simbachawene akiwa katika picha ya pamoja na Makamu wa Rais Mhe. Samia Suluhu Hassan, Naibu Waziri Mussa Sima na watumishi. Waziri wa Nchi OMR-Muungano na Mazingira Mhe. George Simbachawene akikaribishwa na Makamu wa Rais Mhe. Samia Suluhu Hassan. Tanzania kupunguza matumizi ya Zebaki kwa wachimbaji wadogo wa dhahabu ifikapo 2024 Tanzania imepitisha Mpango Kazi wa Taifa wa kupunguza matumizi ya kemikali ya zebaki kwa wachimbaji wadogo wa madini ya dhahabu kwa asilimia 30 ifikapo mwaka 2024. Hayo yamebainishwa hivi karibuni jijini Dodoma katika kikao kilichoandaliwa na Ofisi ya Makamu wa Rais na kushirikisha wadau wa sekta ya madini nchini. Kaimu Mkurugenzi Idara ya Mazingira OMR Faraja Ngerageza akizungumza kwenye kikao cha wadau wa uchimbaji mdogo wa dhahabu. Akifungua kikao hicho, Kaimu Mkurugenzi wa Idara Mazingira kutoka Ofisi ya Makamu wa Rais, Faraja Ngerageza alisema Serikali inapenda kuona sekta ya madini kwa wachimbaji wadogo haileti madhara kwa afya na mazingira. Ngerangeza alisema kuwa zebaki hutumiwa zaidi na wachimbaji wadogo wa madini nchini na inakadiriwa zaidi ya asilimia 25 hadi 35 ya wachimbaji hao huathiriwa. "Watu zaidi ya milioni 1.2 wanashiriki katika uchimbaji mdogo wa madini ambapo zaidi ya tani 13.2 hadi 24 za kemikali ya zebaki hutumika katika uchenjuaji wa dhahabu,” alibainisha. Zebaki imetajwa kuwa ni moja kati ya kemikali 10 hatarishi zilizoorodheshwa na Shirika la Afya Duniani (WHO) na ina madhara makubwa hasa kwenye magonjwa ya mfumo wa fahamu. Aidha, Tanzania inakadiriwa kuwa na wachimbaji wadogo milioni 1.2 ambapo asilimia 20 hadi 30 ni wachimbaji wanawake huku sehemu kubwa hutumia zebaki. Pia inakadiriwa kwa mwaka jumla ya tani 13 hadi 24 hutumika na huingizwa nchini kwa njia za kinyemela. Asilimia 25 hadi 33 ya wachimbaji wadogo wadogo wameathiriwa na matumizi ya zebaki hivyo Serikali imedhamiria kupunguza ama kuondosha matumizi yake kwa wachimbaji wadogo. Wakizungumza mara baada ya kumaliza kikao hicho mdau wa madini, Noela Magoche alishauri zifikiriwe mbinu mbadala kunusuru watoto wanaofanya kazi migodini. Alisema kuwa watoto ndio waathirika wakubwa wa zebaki huku akisisitiza itekelezwe sheria inayokataza ajira kwa watoto hususan katika migodi sekta ya migodi. Inatumika wakati wa kuchenjua mchanga na kukamata dhahabu ambayo baadaye huwekwa kwenye karai lenye mchanga na maji na kukorogwa kwa mikono ili kemikali hiyo ienee kwenye udongo huo. Pamoja umuhimu wake katika kukamilisha upatikanaji wa dhahabu migodini hususan kwa wachimbaji wadogo, kitaalamu inaelezwa kwamba ni kemikali hatari kwa afya ya binadamu na mazingira. Kwa mujibu wa utafiti viwango vya kemikali hiyo duniani vinaendelea kuongezeka kutokana na shughuli za uchomaji wa makaa ya moto na uchimbaji wa dhahabu. WAZIRI SIMBACHAWENE AKUTANA NA WATUMISHI WA OFISI YA MAKAMU WA RAIS JIJINI DODOMA WN OMR-MMZ Mhe. George Simbachawene akiwasili Ofisini kwake Jijini Dodoma. WN OMR-MMZ akisaini kitabu cha wageni aliporipoti Ofini kwake jijini Dodoma. Watumishi kutoka Idara mbalimbali Ofisi ya Makamu wa Rais wakimsikiliza Waziri wa Nchi Mhe. George Simbachawene (hayupo pichani) alipokuwa akizungumza nao mara alipowasili Ofisini kwake jijini Dodoma. WN OMR-MMZ Mhe. George Simbachawene akisalimiana na watumishi katika Ofisi yake. Mhe. Simbachawene akiwa katika picha ya pamoja na viongozi na baadhi ya watumishi. Mhe. George Simbachawene (wa pili kulia) akioneshwa mazingira ya Ofisi yake na Katibu Mkuu Mhandisi Joseph Malongo, Naibu Katibu Mkuu Balozi Joseph Sokoine(kushoto) na Kaimu Mkurugenzi Rasilimali Watu na Utawala Samuel Mwashambwa. Limetolewa na Kitengo cha Mawasiliano Serikalini Ofisi ya Makamu wa Rais MAWASILIANO: S.L.P. 2502 Dodoma, Tanzania Simu: +255 266 235 2038 Fax: +266 235 0002 Barua pepe: ps@vpo.go.tz km@vpo.go.tz Tovuti: www.vpo.go.tz Facebook: Ofisi ya Makamu wa Rais wa Tanzania Whatsapp: 0685 333 444 Instagram: ofisi_ya_makamu_wa_rais Twitter: @vpo_tanzania Tuulinde Muungano Wetu Tuyatunze Mazingira