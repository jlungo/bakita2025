HOTUBA  YA  WAZIRI  MKUU  WA  JAMHURI  YA  MUUNGANO  WA  TANZANIA,  MHESHIMIWA  KASSIM  M.  MAJALIWA  (MB.),  KUHUSU  MAPITIO  NA  MWELEKEO  WA  KAZI  ZA  SERIKALI  NA  MAKADIRIO  YA  MAPATO  NA  MATUMIZI  YA  FEDHA  ZA  OFISI  YA  WAZIRI  MKUU  NA  OFISI  YA  BUNGE  KWA  MWAKA  2022/2023 


UTANGULIZI  Mheshimiwa  Spika,  naomba  kutoa  hoja  kwamba  kutokana  na  taarifa  zilizowasilishwa  leo  ndani  ya  Bunge  lako  tukufu  na  Mwenyekiti  wa  Kamati  ya  Kudumu  ya  Bunge  ya  Katiba  na  Sheria,  Mwenyekiti  wa  Kamati  ya  Kudumu  ya  Bunge  ya  Masuala  ya  UKIMWI  na  Mwenyekiti  wa  Kamati  ya  Kudumu  ya  Bunge  ya  Bajeti  zilizochambua  Bajeti  ya  Mfuko  wa  Bunge  na  Ofisi  ya  Waziri  Mkuu,  Bunge  lako  sasa  lipokee  na  kujadili  Taarifa  ya  Mapitio  ya  Utekelezaji  wa  Kazi  za  Serikali  kwa  Mwaka  2021/2022  na  Mwelekeo  wa  Kazi  za  Serikali  kwa  Mwaka  2022/2023.  Aidha,  naliomba  Bunge  lako  tukufu  likubali  kupitisha  makadirio  ya  mapato  na  matumizi  ya  fedha  ya  Ofisi  ya  Waziri  Mkuu  na  taasisi  zilizo  chini  yake  pamoja  na  Ofisi  ya  Bunge  kwa  mwaka  2022/2023.  Mheshimiwa  Spika,  awali  ya  yote  nimshukuru  Mwenyezi  Mungu  mwingi  wa  rehema  kwa  kutujalia  afya  njema  na  kutuwezesha  kukutana  hapa  leo  kwa  ajili  ya  kujadili  Taarifa  ya  Mapitio  ya  Utekelezaji  wa  Kazi  za  Serikali  kwa  Mwaka  2021/2022  na  mwelekeo  wake  kwa  mwaka  2022/2023.  Aidha,  naomba  kuwatakia  heri  ya  Mfungo  wa  mwezi  mtukufu  wa  Ramadhani  kwa  Waislamu  na  Kwaresma  njema  kwa  Wakristu.  Pia,  nitumie  fursa  hii  kuwatakia  waumini  wote  sherehe  njema  za  Sikukuu  za  Pasaka  na  Eid.  InshaAllah,  Mwenyezi  Mungu  atujaalie  kwetu  sote  tukamilishe  funga  zetu.  Salamu  za  Pole  Mheshimiwa  Spika,  tangu  tulipohitimisha  Mkutano  wa  Bajeti  wa  Bunge  hili  mwaka  jana,  Nchi  yetu  imekumbwa  na  majanga  na  matukio  mbalimbali  yaliyosababisha  vifo  na  uharibifu  wa  mali.  Nitumie  fursa  hii  kutoa  pole  kwa  wote  waliofiwa  na  ndugu,  jamaa  na  marafiki.  Mungu  azilaze  roho  za  marehemu  mahali  pema  peponi.  Amina!  Kwa  ndugu  zetu  walioumia  na  bado  wanajiuguza,  tumwombe  Mwenyezi  Mungu  awasaidie  kupona  haraka  na  kurejea  katika  shughuli  za  ujenzi  wa  Taifa.  Salamu  za  Pongezi  Mheshimiwa  Spika,  kwa  namna  ya  pekee  naomba  nimpongeze  Mheshimiwa  Samia  Suluhu  Hassan,  kwa  kutimiza  mwaka  mmoja  tangu  ashike  nafasi  ya  kuongoza  nchi  yetu  akiwa  Rais  wa  Awamu  ya  Sita  wa  Jamhuri  ya  Muungano  wa  Tanzania.  Katika  kipindi  hicho,  tumeshuhudia  mafanikio  makubwa  katika  kuimarisha  miundombinu  hususan  barabara,  reli,  viwanja  vya  ndege,  bandari,  huduma  za  kiuchumi  na  kijamii  kama  vile  ujenzi  wa  madarasa,  hospitali,  zahanati  na  vituo  vya  afya,  huduma  za  maji,  utawala  bora,  mapambano  dhidi  ya  rushwa  na  ufisadi,  pamoja  na  kuhamasisha  uwekezaji  na  utalii.  Nami  niungane  na  Waheshimiwa  Wabunge  na  Watanzania  wenzangu  kuendelea  kumuombea  kwa  Mwenyezi  Mungu  aendelee  kumpa  nguvu,  ulinzi,  afya  na  kila  lililo  la  heri  katika  kuwatumikia  Watanzania.  Mheshimiwa  Spika,  nitumie  fursa  hii  pia  kuwapongeza  Mheshimiwa  Dkt.  Philip  Isdor  Mpango,  Makamu  wa  Rais  wa  Jamhuri  ya  Muungano  wa  Tanzania  na  Mheshimiwa  Dkt.  Hussein  Ali  Mwinyi,  Rais  wa  Zanzibar  na  Mwenyekiti  wa  Baraza  la  Mapinduzi  kutokana  na  fikra  na  uongozi  wao  makini  katika  ujenzi  wa  Taifa  letu.  Ni  dhahiri  kuwa  juhudi  zao  katika  kuongoza  na  kusimamia  utekelezaji  wa  mipango  ya  Serikali  zinaendelea  kuleta  manufaa  makubwa  kwa  wananchi  na  Taifa  kwa  ujumla.  Mheshimiwa  Spika,  kipekee,  nikupongeze  wewe  binafsi  Mheshimiwa  Spika  kwanza  kwa  kuchaguliwa  kwako  na  Bunge  kwa  asilimia  100.  Ni  imani  kubwa  kwako  na  ni  matokeo  ya  kuliongoza  Bunge  hili  kwa  umahiri  na  weledi  mkubwa.  Aidha,  niwapongeze  Mheshimiwa  Mussa  Azzan  Zungu  (Mb.),  Naibu  Spika  pamoja  na  Wenyeviti  wa  Bunge  Mheshimiwa  Najma  Murtaza  Giga  (Mb.),  na  Mheshimiwa  David  Mwakiposa  Kihenzile  (Mb.)  kwa  kuendelea  kukusaidia  kikamilifu  katika  kutekeleza  majukumu  ya  kuliongoza  Bunge  letu  tukufu.  Nawapongeza  pia  Wenyeviti  na  Makamu  Wenyeviti  wa  Kamati  za  Kudumu  za  Bunge  kwa  kuendelea  kutekeleza  majukumu  yao  kikamilifu.  Mheshimiwa  Spika,  hivi  karibuni  Bunge  lako  tukufu  limepata  Wabunge  wapya.  Hivyo,  nitumie  fursa  hii  kuwapongeza  sana  Mheshimiwa  Emmanuel  Lekishon  Shangai  kwa  kuchaguliwa  kuwa  Mbunge  wa  Jimbo  la  Ngorongoro  na  Mheshimiwa  Shamsi  Vuai  Nahodha  kwa  kuteuliwa  kuwa  Mbunge  wa  Bunge  la  Jamhuri  ya  Muungano  wa  Tanzania.  Ni  matumaini  yangu  kuwa  Bunge  lako  Tukufu  litaendelea  kuwapatia  ushirikiano  wa  kutosha  ili  waweze  kutekeleza  majukumu  yao  ipasavyo.  Mheshimiwa  Spika,  nitumie  nafasi  hii  kuwashukuru  Wajumbe  wa  Kamati  za  Kudumu  za  Bunge  kwa  ushauri  walioutoa  wakati  wa  kupitia  Makadirio  ya  Mapato  na  Matumizi  ya  Wizara,  Mikoa,  Wakala,  Idara  za  Serikali  zinazojitegemea  na  Serikali  za  Mitaa.  Kwa  namna  ya  pekee  niwashukuru  wajumbe  wa  Kamati  ya  Kudumu  ya  Bunge  ya  Katiba  na  Sheria  inayoongozwa  na  Mheshimiwa  Dkt.  Joseph  Kizito  Mhagama,  Mbunge  wa  Madaba,  Wajumbe  wa  Kamati  ya  Kudumu  ya  Bunge  ya  Masuala  ya  UKIMWI  inayoongozwa  na  Mheshimiwa  Fatma  Hassan  Toufiq,  Mbunge  wa  Viti  Maalum  na  Kamati  ya  Kudumu  ya  Bunge  ya  Bajeti  chini  ya  uenyekiti  wa  Mheshimiwa  Sillo  Daniel  Baran,  Mbunge  wa  Babati  Vijijini  kwa  kutoa  mchango  mkubwa  wakati  wa  uchambuzi  wa  makadirio  ya  mapato  na  matumizi  ya  fedha  za  mafungu  ya  Ofisi  ya  Waziri  Mkuu  na  Mfuko  wa  Bunge.  Maoni  na  ushauri  wao  utazingatiwa  wakati  wa  utekelezaji  wa  Mpango  na  Bajeti  ya  Serikali  kwa  mwaka  2022/2023.  Mheshimiwa  Spika,  napenda  kutoa  shukrani  zangu  za  dhati  kwa  Mheshimiwa  George  Boniface  Simbachawene,  Mbunge  wa  Kibakwe  na  Waziri  wa  Nchi,  Ofisi  ya  Waziri  Mkuu  (Sera,  Bunge  na  Uratibu);  Mheshimiwa  Prof.  Joyce  Lazaro  Ndalichako,  Mbunge  wa  Kasulu  Mjini  na  Waziri  wa  Nchi,  Ofisi  ya  Waziri  Mkuu  (Kazi,  Vijana,  Ajira  na  Wenye  Ulemavu);  Mheshimiwa  Ummy  Hamisi  Nderiananga,  Mbunge  wa  Viti  Maalum  na  Naibu  Waziri,  Ofisi  ya  Waziri  Mkuu  (Sera,  Bunge  na  Uratibu);  na  Mheshimiwa  Patrobas  Paschal  Katambi,  Mbunge  wa  Shinyanga  Mjini  na  Naibu  Waziri,  Ofisi  ya  Waziri  Mkuu  (Kazi,  Vijana,  Ajira  na  Wenye  Ulemavu).  Mheshimiwa  Spika,  nitakuwa  mchoyo  wa  fadhila  kama  sitawashukuru  Mheshimiwa  Balozi  Dkt.  Pindi  Hazara  Chana  (Mb.),  Waziri  wa  Maliasili  na  Utalii  na  Mheshimiwa  Jenista  Joakim  Mhagama  (Mb.),  Waziri  wa  Nchi,  Ofisi  ya  Rais,  Menejimenti  ya  Utumishi  wa  Umma  na  Utawala  Bora  kwa  ushirikiano  wao  mkubwa  walionipatia  pamoja  na  kazi  nzuri  waliyoifanya  wakati  wote  walipokuwa  wanatumikia  nafasi  ya  Waziri  wa  Nchi,  Ofisi  ya  Waziri  Mkuu.  Mheshimiwa  Spika,  vilevile,  nawashukuru  sana  Dkt.  John  Antony  Kiang’u  Jingu,  Katibu  Mkuu,  Ofisi  ya  Waziri  Mkuu  (Sera,  Bunge  na  Uratibu);  Profesa  Jamal  Adam  Katundu,  Katibu  Mkuu,  Ofisi  ya  Waziri  Mkuu  (Kazi,  Vijana,  Ajira  na  wenye  Ulemavu);  Ndugu  Kaspar  Kaspar  Mmuya,  Naibu  Katibu  Mkuu  (Sera,  Bunge  na  Uratibu);  Wakurugenzi  na  Wakuu  wa  Vitengo,  Wakuu  wa  Taasisi  zilizo  chini  ya  Ofisi  ya  Waziri  Mkuu,  Ofisi  Binafsi  ya  Waziri  Mkuu  na  wafanyakazi  wote  kwa  ushirikiano  mkubwa  wanaonipatia  wakati  nikitekeleza  majukumu  yangu.  Mheshimiwa  Spika,  nitumie  fursa  hii  pia  kuwashukuru  washirika  wa  maendeleo  zikiwemo  nchi  rafiki,  taasisi  na  mashirika  ya  kimataifa,  madhehebu  ya  dini  na  mashirika  yasiyo  ya  kiserikali  kwa  kuendelea  kuunga  mkono  juhudi  za  Serikali  kujenga  uchumi  shindani  na  viwanda  na  kuiletea  nchi  yetu  maendeleo.  Mchango  wao  umekuwa  muhimu  katika  kuiwezesha  nchi  yetu  kupiga  hatua  kubwa  kimaendeleo  kulingana  na  mipango  tuliyojiwekea.  Mheshimiwa  Spika,  makadirio  ya  bajeti  ninayowasilisha  leo  ni  sehemu  ya  utekelezaji  wa  maelekezo  ya  Ilani  ya  Uchaguzi  ya  Chama  cha  Mapinduzi  ya  mwaka  2020  pamoja  na  ahadi  zilizotolewa  wakati  wa  kampeni  za  Uchaguzi  Mkuu  wa  mwaka  2020.  Vilevile,  makadirio  hayo  ya  mapato  na  matumizi  yamezingatia  vipaumbele  vya  Mpango  wa  Tatu  wa  Maendeleo  wa  Miaka  Mitano  katika  kutekeleza  Dira  ya  Taifa  ya  Maendeleo  ya  mwaka  2025  na  Mapendekezo  ya  Mpango  na  Bajeti  kwa  mwaka  2022/2023.  UTEKELEZAJI  WA  MPANGO  NA  BAJETI  YA  MWAKA  2021/2022  Mheshimiwa  Spika,  mwaka  2021/2022,  Serikali  ilianza  utekelezaji  wa  Mpango  wa  Tatu  wa  Maendeleo  ya  Taifa  wa  Miaka  Mitano  (2021/2022  –  2025/2026)  ukiwa  na  dhima  ya  Kujenga  Uchumi  Shindani  wa  Viwanda  kwa  Maendeleo  ya  Watu.  Aidha,  Mpango  wa  Maendeleo  wa  Taifa  wa  Mwaka  2021/2022  uliandaliwa  kwa  ajili  ya  kuanza  utekelezaji  wa  mpango  huo.  Mheshimiwa  Spika,  hadi  Februari  2022,  mafanikio  yaliyopatikana  kutokana  na  utekelezaji  wa  mpango  huo  ni  pamoja  na:  Mosi:  Ujenzi  wa  Reli  ya  Kisasa  kwa  Kiwango  cha  Kimataifa  (Standard  Gauge  Railway-  SGR)  ambapo  ujenzi  wa  kipande  cha  Dar  es  Salaam  -  Morogoro  (Km  300)  umefikia  asilimia  95.3;  kipande  cha  Morogoro  -  Makutupora  (Km  422)  asilimia  81.1;  na  Mwanza  -  Isaka  (Km  341)  umefikia  asilimia  3.9.  Aidha,  tarehe  28  Desemba,  2021,  Serikali  iliingia  mkataba  na  Kampuni  ya  Yapi  Merkezi  ya  nchini  Uturuki  kwa  ajili  ya  ujenzi  wa  njia  ya  reli  kwa  kipande  cha  Makutupora  -  Tabora  (Km  368).  Taratibu  za  kumpata  mkandarasi  kwa  ajili  ya  ujenzi  wa  kipande  cha  Tabora  -  Isaka  (Km  165)  zinaendelea  ili  kukamilisha  awamu  ya  kwanza  ya  ujenzi  wa  reli  hiyo  kutoka  Dar  es  Salaam  hadi  Mwanza  yenye  urefu  wa  kilomita  1,219.  Pili:  Utekelezaji  wa  mradi  wa  Kufua  Umeme  wa  Maji  wa  Julius  Nyerere  (Megawati  2,115)  umefikia  asilimia  56.79,  ambapo  ujenzi  wa  handaki  la  kuchepushia  maji  umekamilika.  Kazi  zinazoendelea  kutekelezwa  ni  pamoja  na  ujenzi  wa  kituo  cha  kupokea  na  kusafirisha  umeme  kV  400,  njia  za  kupitisha  maji  ya  kufua  umeme,  nyumba  ya  mitambo  ya  kufua  umeme,  ujenzi  wa  tuta  kuu  la  bwawa  na  utengenezaji  wa  mitambo  tisa  ya  kuzalisha  umeme  yenye  uwezo  wa  kuzalisha  Megawati  235  kila  mmoja.  Tatu:  Kukamilika  kwa  ulipaji  wa  fidia  katika  maeneo  ya  kipaumbele  ya  Mradi  wa  Ujenzi  wa  Bomba  la  Mafuta  Ghafi  kutoka  Hoima  (Uganda)  hadi  Chongoleani  -  Tanga  (Tanzania)  pamoja  na  kusaini  Mkataba  kati  ya  Nchi  Hodhi  na  Wawekezaji  (Host  Government  Agreement  -  HGA)  na  Mkataba  wa  Ubia  (Shareholding  Agreement  -  SHA).  Nne:  Ujenzi  wa  barabara  na  madaraja  makubwa  ambapo  ujenzi  wa  barabara  ya  mzunguko  katika  jiji  la  Dodoma  yenye  urefu  wa  kilomita  112.3  umeanza.  Aidha,  ujenzi  wa  daraja  la  Kigongo  -  Busisi  (Mwanza),  daraja  la  Tanzanite  (Dar  es  Salaam)  umekamilika  na  sote  tumeshuhudia  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  akizindua  daraja  hilo  tarehe  24  Machi,  2022.  Madaraja  mengine  yaliyokamilika  ujenzi  wake  ni  Kitengule  (Kagera),  Kiegeya  (Morogoro),  na  Ruhuhu  (Ruvuma).  Ujenzi  na  ukarabati  wa  madaraja  makubwa  9  ya  Gerezani  (Dar  es  Salaam),  Msingi  (Singida),  Wami  (Pwani),  Sukuma  (Mwanza),  Sanza  (Singida),  Mtera  (Dodoma/Iringa),  Godegode  (Morogoro),  Mitomoni  (Ruvuma)  na  Mkenda  (Ruvuma)  unaendelea.  Tano:  Kuboresha  Usafiri  wa  Abiria  na  Mizigo  katika  Maziwa  Makuu:  Ziwa  Victoria:  Ujenzi  wa  gati  la  Nyamirembe,  Magarine,  Lushamba,  Bukoba,  Ntama,  Chato,  Muleba,  pamoja  na  gati  mbili  za  majahazi  katika  Bandari  ya  Mwigobero  umekamilika.  Aidha,  ujenzi  wa  meli  mpya  ya  MV  Mwanza  Hapa  Kazi  Tu  umefikia  asilimia  65  na  kwa  sasa  ujenzi  unaendelea  katika  ghorofa  ya  tatu.  Ziwa  Tanganyika:  Ujenzi  wa  gati  la  Kagunga,  Sibwesa  na  Kabwe  (Nkasi)  na  Bandari  ya  Lagosa  umekamilika.  Aidha,  ujenzi  na  ukarabati  wa  miundombinu  ya  Bandari  za  Kigoma,  Kibirizi  na  Ujiji  pamoja  na  upanuzi  wa  Bandari  ya  Kasanga  unaendelea.  Ziwa  Nyasa:  Ujenzi  wa  sakafu  ngumu  katika  bandari  za  Kiwira  na  Itungi  umekamilika  na  ujenzi  wa  sehemu  ya  kuegesha  meli  katika  Bandari  ya  Kiwira  unaendelea.  Sita:  Viwanja  vya  Ndege:  Ujenzi  wa  kiwanja  cha  ndege  cha  Songea  umefikia  asilimia  96  na  kiwanja  cha  ndege  cha  Mtwara  umefikia  asilimia  86.  Aidha,  mkandarasi  wa  ujenzi  wa  kiwanja  cha  ndege  cha  kimataifa  cha  Msalato  kutoka  China  M/s  Sinohydro  Corporation  Limited  na  wenzake  wamekabidhiwa  mradi  tayari  kwa  kuanza  ujenzi.  Vilevile,  maandalizi  ya  ujenzi  wa  viwanja  vya  ndege  vya  Mikoa  ya  Shinyanga,  Kigoma,  Tabora  na  Rukwa  yanaendelea.  Saba:  Uendelezaji  wa  Mji  wa  Serikali  -  Mtumba:  Awamu  ya  pili  ya  ujenzi  wa  majengo  ya  Wizara  ikiwemo  Ofisi  ya  Mwanasheria  Mkuu  wa  Serikali  yatakayotosheleza  mahitaji  ya  watumishi  wote  ulianza  Desemba,  2021  na  unatarajiwa  kukamilika  Desemba  2023.  Aidha,  ujenzi  wa  miundombinu  ya  maji,  umeme  na  mawasiliano  unaendelea  zikiwemo  barabara  zenye  urefu  wa  kilomita  51.2  ambazo  ujenzi  wake  umekamilika  kwa  zaidi  ya  asilimia  97.  Nane:  Elimu:  Serikali  imeendelea  kujenga  miundombinu  ya  elimu  kwa  lengo  la  kuhakikisha  watoto  wanapata  elimu  katika  mazingira  bora  na  yenye  staha.  Kupitia  utekelezaji  wa  Mpango  wa  Maendeleo  kwa  Ustawi  wa  Taifa  na  Mapambano  Dhidi  ya  UVIKO-19,  tumefanikiwa  kupunguza  msongamano  wa  wanafunzi  kwa  kuongeza  madarasa  ,000  katika  shule  za  sekondari,  madarasa  3,000  katika  vituo  shikizi  na  mabweni  50  kwa  wanafunzi  wenye  ulemavu.  Ujenzi  huo  wa  vyumba  vya  madarasa  umewezesha  wanafunzi  wote  waliochaguliwa  katika  mwaka  2022  kujiunga  na  kidato  cha  kwanza  kwa  mkupuo  mmoja.  Kitendo  hiki  ni  utekelezaji  wa  Ilani  ya  CCM  ya  mwaka  2020  inayotaka  upatikanaji  wa  elimu  hapa  nchini;  uimarishwe  kwa  kujenga  miundo  mbinu  ya  kutosha  na  usawa  katika  utoaji  wa  elimu.  Tisa:  Afya:  Ukarabati  wa  miundombinu  ya  kutolea  huduma  za  afya  nchini  umefanyika.  Miundombinu  hiyo,  inahusisha  hospitali  za  rufaa  za  kanda,  hospitali  za  rufaa  za  mikoa,  hospitali  za  halmashauri,  vituo  vya  afya  na  zahanati.  Hatua  hii  imesaidia  kuboresha  huduma  za  afya  ikiwa  ni  pamoja  na  kusogeza  huduma  hizo  karibu  na  wananchi.  Mheshimiwa  Spika,  pamoja  na  mafanikio  yaliyopatikana,  utekelezaji  wa  Mpango  wa  Maendeleo  wa  Taifa  wa  Mwaka  2021/2022  ulikabiliwa  na  changamoto  mbalimbali,  ikiwemo:  athari  za  UVIKO-19  zilizosababisha  kuchelewa  kwa  utekelezaji  wa  baadhi  ya  miradi  ya  maendeleo;  kuvurugika  kwa  mnyororo  wa  uzalishaji  na  usambazaji  wa  bidhaa  na  huduma  katika  soko  la  dunia  na  hivyo  kusababisha  ongezeko  la  gharama  za  vifaa  vya  ujenzi;  kupungua  kwa  mapato  yatokanayo  na  shughuli  za  kiuchumi,  misaada  na  mikopo  nafuu.  Aidha,  kuwepo  kwa  vita  ya  Urusi  na  Ukraine  kumesababisha  athari  ndogo  za  kiuchumi  hususan  kupanda  kwa  bei  za  bidhaa.  Mheshimiwa  Spika,  katika  kukabiliana  na  changamoto  hizo,  Serikali  imeendelea  kuchukua  hatua  mbalimbali  ili  kuimarisha  shughuli  za  kiuchumi  na  kijamii  zilizoathirika  na  UVIKO  -  19.  Hatua  hizo  ni  pamoja  na  utekelezaji  wa  Mpango  wa  Maendeleo  kwa  Ustawi  wa  Taifa  na  Mapambano  dhidi  ya  UVIKO-19  ambapo  jumla  ya  shilingi  trilioni  1.3  zilitumika  katika  sekta  za  elimu,  afya,  maji,  biashara  na  uwezeshaji  wananchi  kiuchumi.  Aidha,  Serikali  imeendelea  kuhamasisha  wananchi  kupata  chanjo  na  kufuata  miongozo  mbalimbali  ya  wataalam  wa  afya  ili  kujikinga  na  vihatarishi  vya  UVIKO-  19.  Mheshimiwa  Spika,  katika  mwaka  2022/2023,  Serikali  itajikita  katika  utekelezaji  wa  Mpango  wa  Maendeleo  wa  Taifa  wa  mwaka  2022/2023  ambao  ni  wa  pili  katika  utekelezaji  wa  Mpango  wa  Tatu  wa  Maendeleo  wa  Taifa  wa  Miaka  Mitano  (2021/2022  -  2025/2026).  Mpango  huo  utawezesha  kufikia  malengo  yafuatayo:  Kuimarisha  ukuaji  wa  Pato  la  Taifa;  kudhibiti  kasi  ya  mfumuko  wa  bei;  kuimarisha  mazingira  ya  uwekezaji  na  biashara  hususan  ushiriki  wa  sekta  binafsi;  kuboresha  miundombinu  ya  huduma  za  kiuchumi  na  kijamii  kama  vile  afya,  elimu,  maji,  umeme  vijijini  pamoja  na  kuimarisha  ustawi  wa  wananchi.  Mheshimiwa  Spika,  katika  mwaka  2022/2023,  Serikali  itahakikisha  sera  za  mapato  na  matumizi  katika  muda  wa  kati  zinajikita  katika  kutekeleza  vipaumbele  vilivyoainishwa.  Msukumo  mkubwa  utakuwa  kuhakikisha  usimamizi  madhubuti  wa  fedha  za  umma  na  kuzielekeza  kwenye  maeneo  yatakayoongeza  tija,  ajira  na  kuinua  uchumi  wa  mwananchi  mmoja  mmoja.  Aidha,  Serikali  itahakikisha  miradi  ya  kipaumbele  na  kimkakati  inayoendelea  kutekelezwa  inakamilika  kwa  wakati  ikiwa  ni  pamoja  na  utekelezaji  wa  miradi  mipya.  HALI  YA  UCHUMI  Mheshimiwa  Spika,  kwa  mujibu  wa  Taarifa  ya  Shirika  la  Fedha  la  Kimataifa  ya  Januari  2022,  kasi  ya  ukuaji  wa  uchumi  wa  Dunia  inatarajiwa  kupungua  hadi  kufikia  asilimia  4  mwaka  2022  ikilinganishwa  na  asilimia  5.9  mwaka  2021.  Kupungua  kwa  kasi  ya  ukuaji  wa  uchumi  wa  Dunia  kutachangiwa  na  sababu  mbalimbali  ikiwemo  athari  za  UVIKO-19.  Hali  hiyo  inatarajiwa  kusababisha  kuvurugika  kwa  mnyororo  wa  uzalishaji  na  usambazaji  wa  bidhaa  na  huduma.  Mheshimiwa  Spika,  ukuaji  wa  uchumi  katika  nchi  za  Kusini  mwa  Jangwa  la  Sahara  unatarajiwa  kukua  kwa  asilimia  3.7  mwaka  2022  ikilinganishwa  na  ukuaji  wa  asilimia  mwaka  2021.  Kupungua  kwa  kasi  ya  ukuaji  wa  uchumi  kunaweza  kuchangiwa  na  athari  za  UVIKO  -  19  pamoja  na  kupanda  kwa  bei  ya  mafuta  katika  soko  la  dunia.  Mheshimiwa  Spika,  katika  kipindi  cha  Januari  hadi  Septemba,  2021,  uchumi  wa  Taifa  ulikua  kwa  asilimia  4.9  ikilinganishwa  na  ukuaji  wa  asilimia  4.8  katika  kipindi  kama  hicho  mwaka  2020.  Kuongezeka  kwa  kasi  ya  ukuaji  kumetokana  na  jitihada  mbalimbali  zinazoendelea  kuchukuliwa  na  Serikali  ikiwemo  utekelezaji  wa  Mpango  wa  Maendeleo  kwa  Ustawi  wa  Taifa  na  Mapambano  Dhidi  ya  UVIKO  -  19  na  miradi  mbalimbali  ya  maendeleo.  Mfumuko  wa  Bei  Mheshimiwa  Spika,  mwaka  2021,  mfumuko  wa  bei  ulikua  kwa  wastani  wa  asilimia  3.7  ikilinganishwa  na  wastani  wa  asilimia  3.3  mwaka  2020.  Mfumuko  huo  ulikuwa  ndani  ya  lengo  la  muda  wa  kati  ya  asilimia  3  -  5,  wigo  wa  Jumuiya  ya  Afrika  Mashariki  usiozidi  asilimia  8  na  ndani  ya  wigo  wa  Jumuiya  ya  Maendeleo  ya  Kusini  mwa  Afrika  wa  kati  ya  asilimia  3  -  7.  Kuongezeka  kwa  mfumuko  wa  bei  kulichangiwa  na  sababu  mbalimbali  zikiwemo:  athari  za  UVIKO-19;  kuongezeka  kwa  gharama  za  uzalishaji,  usafirishaji  na  usambazaji  wa  bidhaa  na  huduma;  na  kupungua  kwa  upatikanaji  wa  mazao  ya  chakula  katika  baadhi  ya  masoko  ya  ndani  kutokana  na  mabadiliko  ya  tabianchi.  Mheshimiwa  Spika,  Serikali  itaendelea  kutekeleza  mikakati  mbalimbali  ili  kuhakikisha  kuwa  kunakuwa  na  ukuaji  wa  uchumi  shirikishi  na  endelevu  na  viashiria  vingine  vya  uchumi  vinaendelea  kuwa  imara  ikiwa  ni  pamoja  na  kutoa  msukumo  katika  kutekeleza  vipaumbele  vya  Mpango  wa  Maendeleo  wa  Taifa  wa  mwaka  2022/2023.  UWEKEZAJI  Mheshimiwa  Spika,  Serikali  imeendelea  kutekeleza  mikakati  ya  kuvutia  na  kutangaza  fursa  za  uwekezaji  zilizopo  nchini.  Mikakati  hiyo  ni  pamoja  na  kuhamasisha  ushiriki  wa  sekta  binafsi  katika  uwekezaji,  kufanya  mapitio  ya  sera,  sheria  na  kanuni  zinazosimamia  uwekezaji  pamoja  na  kutenga  hekta  milioni  1.6  kwa  ajili  ya  uwekezaji.  Aidha,  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  amekuwa  chachu  ya  mafanikio  hayo  hususan  kupitia  ziara  mbalimbali  alizozifanya  nje  ya  nchi.  Hadi  Februari,  ,  Serikali  imefanikiwa  kuvutia  uwekezaji  na  kusajili  jumla  ya  miradi  ya  uwekezaji  294  yenye  thamani  ya  dola  za  Marekani  bilioni  8.04  ambazo  ni  sawa  na  shilingi  trilioni  18.58  ikilinganishwa  na  dola  za  Marekani  bilioni  1  mwaka  2020/2021.  Miradi  hiyo  inatarajiwa  kuzalisha  ajira  takriban  62,301.  Mheshimiwa  Spika,  katika  kutangaza  fursa  za  uwekezaji  zilizopo  nchini,  hivi  karibuni  nchi  yetu  ilishiriki  kwenye  maonesho  ya  Dubai  Expo  2020.  Kupitia  maonesho  hayo,  Wizara  za  kisekta,  Taasisi  za  Umma  na  Makampuni  Binafsi  kutoka  Tanzania  ziliingia  makubaliano  na  makampuni  makubwa  yenye  nia  ya  kufanya  biashara  na  kuwekeza  nchini.  Pia,  Hati  za  Makubaliano  37  zenye  thamani  ya  dola  za  Marekani  bilioni  8  sawa  na  shilingi  trilioni  18.5  zinazotarajiwa  kuzalisha  ajira  214,575  zilisainiwa.  Mheshimiwa  Spika,  katika  mwaka  2022/2023,  Serikali  itaendelea  kufanya  mapitio  ya  Sera  ya  Taifa  ya  Uwekezaji  ya  mwaka  1996  ili  iendane  na  mazingira  ya  sasa  ya  uwekezaji  ikiwa  ni  pamoja  na  kujumuisha  vipaumbele  vilivyoainishwa  katika  Mipango  ya  Maendeleo  ya  Taifa.  Aidha,  Serikali  itakuza  ushiriki  wa  Watanzania  katika  utekelezaji  wa  miradi  ya  kimkakati  na  uwekezaji  nchini  na  kuimarisha  miundombinu  wezeshi  ya  barabara,  umeme,  maji  na  mawasiliano  katika  maeneo  ya  uwekezaji.  Ukuzaji  wa  Sekta  Binafsi  Mheshimiwa  Spika,  Serikali  inaendelea  kutekeleza  Mpango  wa  Kuboresha  Mazingira  ya  Kufanya  Biashara  nchini  (Blueprint)  ili  kukuza  biashara  na  uwekezaji.  Katika  mwaka  2021/2022,  tozo  na  ada  sumbufu  14  zilifutwa  au  kupunguzwa  na  kufanya  jumla  ya  tozo  sumbufu  zilizofutwa  au  kupunguzwa  kufikia  232.  Aidha,  watoa  huduma  900  waliunganishwa  kwenye  Mfumo  wa  Kieletroniki  wa  Malipo  ya  Serikali,  Taasisi  za  Umma  57  zimeboresha  miundo  na  kufanya  mapitio  ya  sheria  mbalimbali  sambamba  na  kuanzisha  Idara  ya  Biashara,  Viwanda  na  Uwekezaji  kwenye  Mamlaka  za  Serikali  za  Mitaa.  Utekelezaji  wa  hatua  hizo  umechochea  kasi  ya  utatuzi  wa  changamoto  za  mazingira  ya  ufanyaji  biashara  na  kuhudumia  sekta  binafsi  kwa  haraka.  Vilevile,  Serikali  imeboresha  Kituo  cha  Uwekezaji  Tanzania  kwa  kuanzisha  Kituo  cha  Huduma  za  Mahala  Pamoja  ili  kupunguza  usumbufu  na  kurahisisha  utoaji  huduma  kwa  wawekezaji.  Mheshimiwa  Spika,  katika  mwaka  2022/2023,  Serikali  itaendelea  kutekeleza  Mpango  wa  Kuboresha  Mazingira  ya  Kufanya  Biashara  ikiwa  ni  pamoja  na  kuendelea  kuondoa  muingiliano  wa  majukumu  kwa  taasisi  za  udhibiti,  kuondoa  tozo  sumbufu  na  kuimarisha  ushirikiano  wa  sekta  ya  umma  na  sekta  binafsi.  Aidha,  itaimarisha  majadiliano  na  utatuzi  wa  changamoto  zinazoikabili  sekta  binafsi.  SIASA  Mheshimiwa  Spika,  dhamira  ya  Serikali  ni  kuendelea  kukuza  na  kuimarisha  demokrasia  ya  vyama  vya  siasa  nchini,  sambamba  na  kudumisha  amani,  utulivu  na  umoja  wa  kitaifa  tulionao  Tanzania.  Katika  kuhakikisha  dhamira  hiyo  inatimia,  Serikali  iliandaa  Mkutano  wa  Wadau  wa  Demokrasia  ya  Vyama  vya  Siasa  ambao  ulifanyika  tarehe  15  na  16  Desemba,  Jijini  Dodoma.  Katika  Mkutano  huo,  wadau  walijadili  hali  ya  mfumo  wa  demokrasia  ya  vyama  vya  siasa  nchini  na  kutoa  maoni  na  mapendekezo  ambayo  yaliwasilishwa  Serikalini  kwa  ajili  ya  kufanyiwa  kazi.  Baada  ya  kupokea  mapendekezo  hayo,  Serikali  iliridhia  kuundwa  kwa  Kikosi  Kazi  kilichojumuisha  wawakilishi  kutoka  vyama  mbalimbali  vya  siasa  nchini.  Jukumu  kubwa  la  kikosi  kazi  hicho  ni  kuchambua  maoni  na  mapendekezo  ya  washiriki  wa  Mkutano  wa  Wadau  wa  Demokrasia  ya  Vyama  vya  Siasa  na  kuandaa  mapendekezo  ya  kuwasilisha  kwa  Mheshimiwa  Rais.  Mheshimiwa  Spika,  baada  ya  Mheshimiwa  Rais  kukutana  na  kikosi  kazi  kinachoratibu  maoni  ya  wadau  wa  demokrasia  ya  vyama  vingi  vya  siasa,  alielekeza  kuwa  uchambuzi  wa  kina  ufanyike  katika  maeneo  mbalimbali  ikiwemo:  vyama  vya  siasa  kuzingatia  usawa  wa  kijinsia  kwa  kutoa  nafasi  kwa  wanawake  kushiriki  katika  siasa  ndani  ya  vyama  vyao;  masuala  yote  ambayo  hayaleti  siasa  isiyo  na  tija,  kukwaza  demokrasia  na  kufanya  siasa  kuwa  za  chuki;  na  kupitia  na  kuimarisha  Kanuni  za  Maadili  za  Vyama  vya  Siasa  Kitaifa  zilizopo  ili  zilete  tija  na  zisiwe  kandamizi.  Aidha,  utekelezaji  wa  maelekezo  hayo  unaendelea  chini  ya  kikosi  kazi  kilichoundwa.  Mheshimiwa  Spika,  naomba  kutumia  fursa  hii  kumshukuru  na  kumpongeza  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania,  kwa  maelekezo  aliyotoa  baada  ya  kupokea  taarifa  ya  awali  ya  Kikosi  Kazi  kwamba,  ziandaliwe  Kanuni  za  kuratibu  mikutano  ya  hadhara  ya  vyama  vya  siasa  na  Kanuni  za  Maadili  ya  Vyama  vya  Siasa  zilizopo  ziboreshwe.  Lengo  ni  kuhakikisha  vyama  vya  siasa  vinatumia  haki  yao  ya  kufanya  mikutano  kwa  mujibu  wa  Katiba  zao,  huku  vikiheshimu  sheria  za  nchi  na  kudumisha  uzalendo,  amani,  utulivu,  umoja  wa  kitaifa  na  kutozuia  shughuli  za  maendeleo.  Ni  imani  yetu  kwamba,  hatua  hizi  zinazoendelea  kuchukuliwa  na  Serikali  zitadumisha  uhusiano  mzuri  kati  ya  wadau  na  Serikali  katika  kukuza  na  kudumisha  demokrasia  ya  vyama  vingi  nchini.  Mheshimiwa  Spika,  hivi  karibuni  zimefanyika  chaguzi  ndogo  tatu  katika  Majimbo  ya  Konde,  Ushetu  na  Ngorongoro  pamoja  na  Kata  16.  Nichukue  fursa  hii  kuvipongeza  Vyama  vyote  vilivyoshiriki  katika  chaguzi  hizo  ambazo  zilifanyika  kwa  amani  na  utulivu.  Kipekee  nikipongeze  Chama  cha  Mapinduzi  kwa  ushindi  mkubwa  kilioupata  katika  Majimbo  ya  Ushetu  na  Ngorongoro  pamoja  na  kata  zote  16.  Aidha,  nikipongeze  chama  cha  ACT  –  Wazalendo  kwa  kushinda  kiti  cha  ubunge  katika  Jimbo  la  Konde.  BUNGE  Mheshimiwa  Spika,  Bunge  lako  tukufu  limeendelea  kutekeleza  kwa  ufanisi  majukumu  yake  ya  msingi  ya  kutunga  sheria,  kushauri  na  kuisimamia  Serikali.  Katika  mwaka  /2022,  Bunge  limefanya  mikutano  yake  kwa  mujibu  wa  sheria  ikiwemo  Bunge  kukaa  kama  Kamati  ya  Mipango  kwa  ajili  ya  kupokea,  kujadili  na  kushauri  kuhusu  mapendekezo  ya  Mpango  wa  Taifa  unaokusudiwa  kutekelezwa  na  Serikali  pamoja  na  Mwongozo  wa  Kuandaa  Mpango  na  Bajeti  ya  Serikali  katika  mwaka  2022/2023.  Vilevile,  Bunge  limeratibu  shughuli  mbalimbali  za  Kamati  za  Kudumu  za  Bunge  zikiwemo  semina  na  ziara  za  kukagua  miradi  ya  maendeleo  na  kuishauri  Serikali.  Aidha,  mfumo  wa  Bunge  mtandao  umeendelea  kuboreshwa  ili  kuuwezesha  kufanya  kazi  kwa  ufanisi.  Mheshimiwa  Spika,  katika  mwaka  2022/2023,  Ofisi  ya  Bunge  itaratibu  na  kuwezesha  ushiriki  wa  Wabunge  na  Kamati  za  Kudumu  za  Bunge  katika  shughuli  mbalimbali  ndani  ya  nchi,  kikanda  na  kimataifa  pamoja  na  kushiriki  katika  michezo  ya  Jumuiya  ya  Afrika  Mashariki.  Aidha,  uendeshaji  na  usimamizi  wa  ukumbi  wa  Bunge  utaboreshwa  ili  kuimarisha  usalama  katika  maeneo  na  majengo  ya  Bunge.  MAHAKAMA  Mheshimiwa  Spika,  ili  kulinda  haki  na  maslahi  ya  Watanzania,  Serikali  imeendelea  kutekeleza  miradi  ya  ujenzi  wa  mahakama  katika  ngazi  mbalimbali  nchini  na  kuimarisha  miundombinu  ya  utoaji  haki  na  huduma.  Miradi  iliyokamilishwa  ni  ujenzi  wa  vituo  jumuishi  vitano  vya  utoaji  haki  katika  Mikoa  ya  Dar  es  Salaam  (Temeke  na  Kinondoni),  Dodoma,  Arusha  na  Morogoro.  Ujenzi  wa  kituo  Jumuishi  katika  Mkoa  wa  Mwanza  unaendelea  na  upo  katika  hatua  ya  kukamilishwa.  Ujenzi  wa  Mahakama  mbili  za  Hakimu  Mkazi  za  Katavi  na  Lindi;  Mahakama  za  Wilaya  nne  za  Bunda,  Chemba,  Rungwe  na  Bahi;  na  Mahakama  za  Mwanzo  tatu  katika  maeneo  ya  Matiri  (Mbinga),  Hydom  (Mbulu)  na  Kibaigwa  (Kongwa)  umekamilishwa.  Pia,  Serikali  imekamilisha  ujenzi  wa  jengo  la  kuhifadhi  kumbukumbu  Jijini  Tanga.  Mheshimiwa  Spika,  katika  mwaka  2021/2022,  Serikali  imeendelea  na  utekelezaji  wa  mradi  wa  Mahakama  maalum  zinazotembea  katika  wilaya  za  Kinondoni  (Bunju),  Ilala  (Chanika),  Temeke  (Buza),  Ubungo  (Kibamba)  na  Ilemela.  Kupitia  mahakama  hizo  jumla  ya  mashauri  692  yamesikilizwa  na  kuhitimishwa.  Mheshimiwa  Spika,  katika  mwaka  2022/2023,  Serikali  itaendelea  kukamilisha  ujenzi  wa  majengo  mbalimali  yakiwemo,  kituo  Jumuishi  cha  Utoaji  Haki  cha  Mwanza;  Mahakama  ya  Hakimu  Mkazi  ya  Songwe,  Mahakama  za  Wilaya  nane  za  Kilindi,  Sikonge,  Same,  Tandahimba,  Mwanga,  Ngara,  Namtumbo  na  Nanyumbu.  Mheshimiwa  Spika,  vilevile,  itaendelea  na  ujenzi  wa  Mahakama  za  Wilaya  18  katika  Wilaya  za  Kakonko,  Buhingwe  na  Uvinza  (Kigoma),  Butiama  na  Rorya  (Mara),  Itilima  na  Busega  (Simiyu),  Songwe,  Mbogwe  na  Nyang’wale  (Geita),  Kyerwa  na  Misenyi  (Kagera),  Gairo,  Mvomero  na  Kilombero  (Morogoro),  Mkinga  (Tanga),  Tanganyika  (Katavi)  na  Kaliua  (Tabora).  Pamoja  na  kukamilisha  ujenzi  wa  Mahakama  za  Mwanzo  sita  za  Mlimba  na  Mang’ula  (Morogoro),  Kabanga  (Ngara),  Kimbe  (Kilindi),  Chanika  (Ilala)  na  Nyakibimbili  (Bukoba)  na  mradi  wa  ukarabati  na  upanuzi  wa  Mahakama  Kuu  Tabora  na  Mahakama  ya  Hakimu  Mkazi,  Moshi.  Mheshimiwa  Spika,  Serikali  itaendelea  kutekeleza  Programu  ya  Kutumia  Lugha  ya  Kiswahili  katika  utoaji  haki  nchini;  kuimarisha  mfumo  wa  utatuzi  wa  migogoro  nje  ya  Mahakama  kwa  kutumia  njia  ya  majadiliano,  maridhiano,  upatanishi  na  usuluhishi  na  kuimarisha  mifumo  ya  upatikanaji  wa  huduma  ya  msaada  wa  kisheria  kwa  kuanzisha  madawati  ya  msaada  wa  kisheria  katika  baadhi  ya  mahakama.  SEKTA  ZA  UZALISHAJI  KILIMO  Mheshimiwa  Spika,  Sekta  ya  Kilimo  ni  muhimu  katika  ukuaji  wa  uchumi  wa  Taifa  letu  na  maendeleo  ya  wananchi  wake.  Kwa  mujibu  wa  takwimu  zilizopo,  sekta  ya  kilimo  inatoa  ajira  kwa  wastani  wa  asilimia  65  ya  Watanzania  wote  na  imeendelea  kuchangia  malighafi  za  viwanda.  Mheshimiwa  Spika,  Serikali  kwa  kutambua  umuhimu  huo,  katika  kipindi  cha  mwaka  2021/2022  imeendelea  kutoa  kipaumbele  kwenye  sekta  ya  kilimo  ili  kuinua  Pato  la  Taifa  na  la  mtu  mmoja  mmoja,  kuimarisha  usalama  wa  chakula  na  kuongeza  ajira.  Licha  ya  hayo,  imeendelea  kuchukua  hatua  kadhaa  katika  kuhakikisha  pembejeo  za  kilimo  hususan  mbolea  zinapatikana  kwa  bei  nafuu,  kwa  wakati  na  kiwango  cha  kutosha  pamoja  na  kuimarisha  upatikanaji  wa  masoko  ya  uhakika  ya  mazao  ya  wakulima.  Ni  dhahiri  kuwa  matumizi  ya  mbolea,  mbegu  bora  na  viuatilifu  ni  muhimu  katika  kuongeza  tija  na  uzalishaji  wa  mazao  ya  kilimo.  Hali  ya  Upatikanaji  wa  Chakula  Mheshimiwa  Spika,  hali  ya  uzalishaji,  usalama  na  upatikanaji  wa  chakula  nchini  imeendelea  kuimarika.  Katika  msimu  wa  kilimo  wa  mwaka  2020/2021,  uzalishaji  wa  mazao  ya  chakula  kitaifa  ulikuwa  tani  milioni  18.6  ikilinganishwa  na  mahitaji  halisi  ya  tani  milioni  8.  Kutokana  na  uzalishaji  huo,  nchi  yetu  ina  ziada  ya  tani  milioni  3.8  za  chakula.  Uzalishaji  huo  umeihakikishia  nchi  utoshelevu  wa  chakula  kwa  asilimia  125  kwa  msimu  wa  kilimo  wa  mwaka  2021/2022.  Ongezeko  hilo  linatokana  na  mtawanyiko  mzuri  wa  mvua  katika  msimu  wa  mwaka  2020/2021,  matumizi  ya  mbegu  bora,  mbolea,  huduma  za  ugani  zinazoendelea  kutolewa  na  Wataalam  pamoja  na  mipango  madhubuti  inayotekelezwa  na  Serikali.  Pamoja  na  uwepo  wa  ziada  hiyo,  Serikali  imeendelea  kuimarisha  usalama  wa  chakula  nchini  kwa  kununua  na  kuhifadhi  nafaka  kupitia  Wakala  wa  Taifa  wa  Hifadhi  ya  Chakula  ambapo  hadi  mwishoni  mwa  Februari,  2022  akiba  ghalani  ilikuwa  tani  199,793.  Mheshimiwa  Spika,  sambamba  na  hatua  za  kuimarisha  uzalishaji  na  usalama  wa  chakula,  Serikali  imeendelea  kuimarisha  miundombinu  ya  kuhifadhi  chakula  kwa  kujenga  maghala  na  vihenge  vya  kisasa.  Ujenzi  wa  vihenge  vya  kisasa  katika  maeneo  ya  Babati,  Mpanda  na  Sumbawanga  umekamilika.  Aidha,  ujenzi  katika  maeneo  ya  Dodoma,  Mbozi,  Makambako  na  Songea  umefikia  asilimia  80.  Vilevile,  Serikali  imekamilisha  ujenzi  wa  maghala  katika  miji  ya  Babati,  Mpanda  na  Sumbawanga.  Ujenzi  katika  maeneo  ya  Songea,  Makambako  na  Shinyanga  unaendelea.  Kukamilika  kwa  miundombinu  hiyo  kutaongeza  uwezo  wa  kuhifadhi  chakula  kutoka  tani  341,000  za  sasa  hadi  tani  501,000.  Hali  ya  Upatikanaji  wa  Pembejeo  za  Kilimo  Mheshimiwa  Spika,  kwa  takriban  miaka  mitatu  sasa,  dunia  imekumbwa  na  janga  la  UVIKO  -  19  na  nchi  nyingi  zikiwemo  wazalishaji  wakubwa  wa  mbolea  duniani  ziliweka  amri  ya  watu  kusalia  majumbani.  Hali  hiyo,  imesababisha  kusimama  kwa  uzalishaji,  baadhi  ya  nchi  kusitisha  uuzaji  wa  mbolea  nje,  kuongezeka  kwa  gharama  za  usafirishaji  na  upungufu  wa  malighafi  za  kutengeneza  mbolea  kutokana  na  baadhi  ya  nchi  kufunga  mipaka  yake  na  hivyo  kusababisha  mbolea  kupanda  bei  katika  nchi  mbalimbali  ikiwemo  Tanzania.  Mheshimiwa  Spika,  mahitaji  ya  mbolea  hapa  nchini  kwa  msimu  wa  2021/2022  ni  tani  698,260.  Hadi  kufikia  Februari,  2022  upatikanaji  wa  mbolea  ulifikia  tani  436,452  sawa  na  asilimia  63  ya  mahitaji.  Mikakati  iliyopo  ya  kuhakikisha  asilimia  37  iliyobaki  inapatikana  ni  pamoja  na  kuimarisha  uzalishaji  wa  mbolea,  kuhamasisha  matumizi  ya  mbolea  zinazozalishwa  nchini  na  kuratibu  uagizaji  wa  pamoja  kutoka  kwa  wazalishaji  wa  nje.  Mheshimiwa  Spika,  Serikali  katika  mwaka  2022/2023,  itaendelea  kuhamasisha  uwekezaji  wa  ujenzi  wa  viwanda  vya  ndani  vya  kuzalisha  mbolea,  kuhimiza  viwanda  vilivyopo  kuongeza  uzalishaji,  kuongeza  matumizi  ya  mbolea  zinazozalishwa  nchini  na  matumizi  ya  mbolea  mbadala.  Pia,  Serikali  itaendelea  kushirikiana  na  Sekta  Binafsi  katika  kuzalisha,  kuagiza  na  kusambaza  pembejeo  kwa  wakulima  hapa  nchini.  Kuimarisha  Huduma  za  Ugani  Mheshimiwa  Spika,  kilimo  bora  na  chenye  tija  kwa  sehemu  kubwa  hutegemea  huduma  za  ugani.  Huduma  za  ugani  zinahusisha  utoaji  wa  elimu  na  teknolojia  bora  za  uzalishaji  wa  mazao  kwa  wakulima,  matumizi  sahihi  ya  pembejeo,  zana  bora  za  kilimo  na  upatikanaji  wa  masoko  ya  mazao  ya  kilimo  na  mitaji.  Serikali  kwa  kutambua  hilo  imeendelea  kuimarisha  huduma  za  ugani  nchini  kwa  kuhakikisha  kuwa  Maafisa  Ugani  wanawafikia  wakulima  na  kutoa  huduma  stahiki  kwa  wakati.  Ili  kutimiza  azma  hiyo  imepanga  kununua  pikipiki  6,704  kwa  maafisa  ugani  wote  nchini.  Sote  tumeshuhudia  mama  yetu  mpendwa,  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  tarehe  4  Aprili  2022  akigawa  pikipiki  2,716  kwa  ajili  ya  Maafisa  Ugani  kilimo,  vifaa  vya  kupima  afya  ya  udongo  kwa  Halmashauri  143,  simu  janja  327  na  visanduku  vya  ugani  3,483.  Kitendo  hicho  kinathibitisha  kuwa  Serikali  ya  awamu  ya  sita  inaiangalia  sekta  ya  kilimo  kwa  jicho  la  kipekee  ili  iendelee  kuleta  tija  kwa  Watanzania.  Mheshimiwa  Spika,  katika  mwaka  2022/2023,  Serikali  itaendelea  kuimarisha  huduma  za  ugani  kwa  kutoa  vitendea  kazi  kwa  Maafisa  Ugani  Kilimo,  kununua  na  kusambaza  visanduku  vya  ugani,  kutoa  mafunzo  rejea  kuhusu  uzalishaji  bora  wa  mazao,  matumizi  ya  mfumo  wa  M-Kilimo,  na  kukarabati  na  kuanzisha  Kituo  cha  Mawasiliano  ya  Kilimo  kwa  ajili  ya  mawasiliano  kwa  maafisa  ugani  na  wakulima.  Uzalishaji  wa  Mazao  ya  Kimkakati  Mheshimiwa  Spika,  Serikali  imeendelea  kufuatilia  na  kuimarisha  uzalishaji  wa  mazao  ya  kimkakati  kwa  lengo  la  kuleta  tija  zaidi  na  manufaa  kwa  mkulima  mmoja  mmoja  na  kuinua  Pato  la  Taifa  kwa  ujumla.  Katika  mwaka  2022/2023,  Serikali  itaendelea  kusimamia  mkakati  wa  kuongeza  uzalishaji  na  masoko  ya  mazao  ya  mkonge,  pamba,  kahawa,  korosho,  tumbaku,  chikichi,  chai,  alizeti,  zabibu,  pamoja  na  ufuta,  choroko  na  mbaazi.  Mheshimiwa  Spika,  kwa  upande  wa  zao  la  mkonge,  Serikali  itaongeza  uzalishaji,  itasambaza  miche  bora  kwa  wakulima,  itapima  mashamba  mapya  na  kuyagawa  kwa  wananchi  na  kutoa  elimu  kuhusu  kilimo  bora  cha  mkonge  na  ubora  wa  singa.  Jitihada  hizo  zitafanyika  sambamba  na  kuhamasisha  uanzishaji  wa  viwanda  na  matumizi  ya  kamba  na  magunia  ya  mkonge.  Mheshimiwa  Spika,  kwa  upande  wa  mazao  mengine,  Serikali  itaongeza  uzalishaji  wa  chikichi  ili  kuongeza  mafuta  ya  kula,  chai  kavu  kutoka  tani  27,510  mwaka  /2022  hadi  tani  30,000  mwaka  2022/2023.  Itahamasisha  uanzishaji  wa  mashamba  mapya  ya  korosho  na  pamba,  itakamilisha  ujenzi  wa  ghala  za  kuhifadhi  na  kuanzisha  kituo  cha  mafunzo  ya  usindikaji  korosho.  Ili  kutoa  huduma  bora  kwa  wakulima,  Serikali  itaimarisha  kanzidata  ya  wakulima  wa  pamba  kwa  kuwasajili  wakulima  kupitia  mfumo  wa  kielektroniki  katika  mikoa  17  pamoja  kununua  ndege  5  zisizotumia  rubani  (drone)  kwa  ajili  ya  kupulizia  viuatilifu.  Kuimarisha  Ushirika  Mheshimiwa  Spika,  Serikali  imeendelea  kuchukua  hatua  mbalimbali  ili  kuimarisha  vyama  vya  ushirika  nchini.  Hatua  hizo  ni  pamoja  na  kuwezesha  upatikanaji  wa  vitendea  kazi,  kuhamasisha  ushirika  na  kufanya  kaguzi  za  mara  kwa  mara  ili  kuhakikisha  vyama  hivyo  vinaendeshwa  kwa  mujibu  wa  sheria.  Hadi  Februari,  2022  Serikali  imekagua  vyama  vya  ushirika  6,013  ambapo  ilibainika  kuwa  baadhi  ya  vyama  vimekiuka  taratibu  za  uendeshaji  wa  vyama  vya  ushirika  nchini.  Kati  ya  hivyo,  vyama  357  vilipata  hati  inayoridhisha,  vyama  2,674  hati  yenye  shaka,  vyama  1,253  hati  isiyoridhisha  na  vyama  1,729  hati  mbaya.  Aidha,  hatua  mbalimbali  za  kisheria  zimechukuliwa  dhidi  ya  wote  waliohusika  na  ukiukwaji  wa  taratibu  za  uendeshaji  wa  vyama  vya  ushirika  ikiwemo  na  vitendo  vya  wizi  wa  mali  na  fedha  za  ushirika.  Mheshimiwa  Spika,  katika  kuimarisha  vyama  vya  ushirika,  Serikali  pia  imewezesha  upatikanaji  wa  vitendea  kazi  yakiwemo  magari  15,  pikipiki  137  na  kompyuta  82.  Vilevile,  imeanzisha  Mfumo  wa  Kielektroniki  wa  Usimamizi  na  Ukaguzi  wa  Vyama  vya  Ushirika  pamoja  na  kuanzisha  Benki  ya  Taifa  ya  Ushirika  Tanzania  (National  Cooperative  Bank  -  NCB).  Aidha,  kupitia  uhamasishaji  wa  masoko  na  uwekezaji  katika  vyama  vya  ushirika,  jumla  ya  tani  575,295.74  za  mazao  mbalimbali  yenye  thamani  ya  shilingi  trilioni  1.52  yaliuzwa.  Mheshimiwa  Spika,  Serikali  katika  mwaka  2022/2023,  itaendelea  kuelimisha  umma  kuhusu  umuhimu  wa  ushirika  na  kuimarisha  mifumo  ya  udhibiti  na  ukaguzi  wa  vyama  vya  ushirika.  Nitumie  fursa  hii  kuwataka  viongozi  wote  wa  vyama  vya  ushirika  walioomba  ridhaa  ya  kuwaongoza  wanaushirika  wenzao  kufuata  taratibu  zilizowekwa  ili  wanaushirika  waweze  kuona  tija  ya  uwepo  wa  vyama  hivyo.  Benki  ya  Maendeleo  ya  Kilimo  Mheshimiwa  Spika,  mnamo  mwezi  Desemba  2021,  Serikali  ya  Awamu  ya  Sita  chini  uongozi  mahiri  wa  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  iliipatia  Benki  ya  Maendeleo  ya  Kilimo  Tanzania  mtaji  wa  shilingi  bilioni  208  ikiwa  ni  nyongeza  kwenye  mtaji  wa  awali  wa  shilingi  bilioni  60  uliowekwa  na  Serikali  wakati  wa  uanzishwaji  wa  benki  mwaka  2012.  Mtaji  huo  wa  shilingi  bilioni  208  ni  mkubwa  kuwahi  kuongezwa  kwa  mkupuo  kwa  taasisi  ya  fedha  katika  historia  ya  nchi  yetu.  Vilevile,  Serikali  kwa  kushirikiana  na  Shirika  la  Maendeleo  la  Ufaransa  (AFD)  imetoa  shilingi  bilioni  210  kwa  benki  yetu  ya  kilimo  ili  kutoa  huduma  za  kifedha  kupitia  kongani  na  minyororo  ya  thamani  kwa  nia  ya  kuleta  mapinduzi  ya  kimkakati  katika  kilimo  na  kwa  wakulima  wadogo.  Mheshimiwa  Spika,  kufikia  Februari,  2022,  Benki  ya  Maendeleo  ya  Kilimo  Tanzania  imefanikiwa  kutoa  mikopo  yenye  thamani  ya  zaidi  ya  shilingi  bilioni  354.64  ambayo  imewanufaisha  wakulima  wadogo,  wakulima  wa  kati  na  wakulima  wakubwa  wapatao  ,522,751  katika  mikoa  ya  Tanzania  Bara  na  Zanzibar.  Aidha,  kupitia  Mfuko  wa  Dhamana  kwa  wakulima  wadogo  imetoa  jumla  ya  mikopo  ya  shilingi  bilioni  129.39  tangu  Mfuko  huo  ulipoanza  rasmi  udhamini  wa  mikopo  mwaka  2018.  Mheshimiwa  Spika,  katika  mwaka  2022/2023,  Serikali  kupitia  Benki  ya  Maendeleo  ya  Kilimo  itaendelea  kuwawezesha  wakulima  wadogo  kupata  mikopo  na  dhamana  kwa  ajili  ya  kuboresha  uzalishaji,  uchakataji,  uhifadhi,  usafirishaji  na  upatikanaji  wa  masoko.  Ni  imani  ya  Serikali  kuwa  jitihada  hizi  zitasaidia  kukuza  uchumi,  kuongeza  usalama  wa  chakula  sambamba  na  kupunguza  umaskini  wa  kipato.  MIFUGO  Mheshimiwa  Spika,  Serikali  imeendelea  kutoa  elimu  kuhusu  ufugaji  bora  wa  kibiashara  kwa  wadau  mbalimbali  waliopo  kwenye  mnyororo  wa  thamani.  Hatua  hii  imeongeza  kiwango  cha  uzalishaji  na  usindikaji  wa  mazao  ya  mifugo  kama  vile  nyama,  maziwa  na  ngozi.  Mheshimiwa  Spika,  katika  mwaka  2021/2022,  uzalishaji  wa  maziwa  umeongezeka  kwa  asilimia  9.67  kutoka  lita  bilioni  3.1  zilizozalishwa  mwaka  2020/2021  hadi  kufikia  lita  bilioni  3.4.  Aidha,  uzalishaji  wa  nyama  zinazouzwa  nje  ya  nchi  umeongezeka  kutoka  tani  1,774.29  mwaka  2020/2021  hadi  kufikia  tani  5,362.9  zenye  thamani  ya  dola  za  Marekani  milioni  22.44.  Ongezeko  hilo  limesababishwa  na  kukua  kwa  soko  la  nyama  hususan  katika  nchi  za  Oman,  Kuwait,  Bahrain,  Saudi  Arabia,  Qatar,  Vietnam,  Comoro  na  Mji  wa  Hong  Kong.  Mheshimiwa  Spika,  Serikali  katika  mwaka  2022/2023  itaimarisha  huduma  za  ugani  katika  ngazi  za  kata  na  vijiji,  kutoa  vitendea  kazi  zikiwemo  pikipiki  kwa  Maafisa  Ugani  Mifugo  na  upatikanaji  wa  dawa  na  chanjo.  Serikali  kupitia  Wizara  inaanzisha  mashamba  darasa  ya  malisho  maeneo  ya  Loliondo  na  Handeni.  Aidha,  Serikali  itaendelea  kuboresha  mazingira  ya  biashara,  kuvutia  uwekezaji  mpya  pamoja  na  kufanya  majadiliano  na  wadau  kutoka  nchi  mbalimbali  ili  kufungua  masoko  mapya  ya  mazao  ya  mifugo.  UVUVI  Mheshimiwa  Spika,  Serikali  katika  mwaka  2021/2022  imeendelea  kuboresha  sekta  ya  uvuvi  ili  iweze  kuchangia  kikamilifu  katika  Pato  la  Taifa.  Hatua  zilizochukuliwa  ni  pamoja  na  kuandaa  na  kutekeleza  Mfumo  Shirikishi  wa  Usimamizi  wa  Rasilimali  za  Uvuvi  katika  Mikoa  ya  kanda  ya  Ziwa  Victoria  kwa  lengo  la  kuwa  na  uvuvi  endelevu,  kupunguza  kero  za  wananchi,  kudhibiti  uvuvi  na  biashara  haramu  ya  mazao  ya  uvuvi.  Mheshimiwa  Spika,  Serikali  katika  mwaka  2022/2023  itaendelea  kuimarisha  miundombinu  wezeshi  ya  uvuvi  ikiwemo  kununua  meli  mbili  za  uvuvi,  ujenzi  wa  Kituo  cha  Ukuzaji  Viumbe  Maji  Rubambagwe  –  Geita,  ujenzi  wa  bandari  ya  uvuvi  Kilwa  Masoko  na  kuimarisha  usimamizi  wa  rasilimali  katika  Ukanda  wa  Uchumi  wa  Bahari  na  Bahari  Kuu.  MALIASILI  NA  UTALII  Mheshimiwa  Spika,  utalii  ni  sekta  muhimu  ya  uchumi  yenye  mchango  mkubwa  katika  Pato  la  Taifa.  Kutokana  na  umuhimu  huo,  Serikali  imeendelea  kutekeleza  mikakati  mbalimbali  ya  kulinda  na  kuhifadhi  rasilimali  za  maliasili  na  malikale  pamoja  na  kuendeleza  utalii  nchini.  Aidha,  Serikali  imeongeza  kasi  ya  utangazaji  utalii  kitaifa  na  kimataifa,  kuboresha  ulinzi  na  usalama  wa  rasilimali  za  maliasili  na  malikale  na  kushirikisha  jamii  katika  kutekeleza  mipango  ya  uhifadhi  wa  ikolojia.  Mheshimiwa  Spika,  idadi  ya  watalii  walioingia  nchini  iliongezeka  kwa  asilimia  6  kutoka  watalii  620,867  mwaka  2020  hadi  watalii  922,692  mwaka  2021.  Utalii  wa  ndani  pia  umeendelea  kuimarika  ambapo  idadi  ya  watalii  wa  ndani  waliotembelea  maeneo  ya  hifadhi  iliongezeka  kutoka  562,549  mwaka  2020  hadi  788,933  mwaka  2021  sawa  na  ongezeko  la  asilimia  40.2.  Vilevile,  mapato  yatokanayo  na  watalii  wa  kimataifa  yaliongezeka  kutoka  dola  za  Marekani  milioni  714.59  mwaka  2020  hadi  dola  za  Marekani  bilioni  1.25  mwaka  2021  sawa  na  ongezeko  la  asilimia  76.  Mheshimiwa  Spika,  kuimarika  kwa  utalii  nchini  kumetokana  na  mwelekeo  na  jitihada  za  Rais  wa  Jamhuri  ya  Muungano  wa  Tanzania,  Mheshimiwa  Samia  Suluhu  Hassan  katika  kuanzisha  na  kutekeleza  Mpango  wa  Kitaifa  wa  kukabiliana  na  janga  la  UVIKO-19  hapa  nchini.  Hii  ni  pamoja  na  kutekeleza  mkakati  wa  kuinua  sekta  ya  utalii  nchini  na  kutekeleza  mpango  wa  chanjo  ya  UVIKO-19  kitaifa.  Mpango  huo  wa  kitaifa  umeleta  taswira  mpya  kiutalii  ambapo  Tanzania  imekuwa  eneo  salama  zaidi  kutembelewa  na  watalii.  Mheshimiwa  Spika,  pamoja  na  utekelezaji  wa  mipango  hiyo,  kumekuwa  na  jitihada  mahsusi  za  Mheshimiwa  Rais  katika  kuitangaza  Tanzania  kimataifa  kupitia  programu  maalum  ya  Royal  Tour.  Kupitia  programu  hiyo,  mtandao  maarufu  wa  habari  nchini  Marekani  wa  theGrio  umetambua  juhudi  za  Rais  wa  Jamhuri  ya  Muungano  wa  Tanzania,  Mheshimiwa  Samia  Suluhu  Hassan  katika  kuiongoza  vema  sekta  ya  utalii  nchini  na  kuifanya  Tanzania  kuwa  kivutio  cha  kwanza  cha  utalii  Afrika  mwaka  2022.  Mheshimiwa  Spika,  Kwa  upande  mwingine  Serikali  na  Wananchi  wanaendelea  na  kuimarisha  usimamizi  wa  pori  la  vyanzo  vya  maji  na  eneo  la  mazalia  ya  wanyama  la  Loliondo  ili  kulinda  uhai  wa  ikolojia  hiyo.  Serikali  inaimarisha  huduma  za  jamii  ikiwemo  maji  yatakayotumika  kwa  kunyweshea  mifugo.  Tumeshachimba  visima  4  kati  ya  13  vinavyotakiwa  kuchimbwa  maeneo  ya  wananchi.  Aidha,  katika  Kijiji  cha  Msomera,  Wilayani  Handeni  Serikali  inaendelea  na  ujenzi  wa  nyumba  101  kwa  ajili  ya  wananchi  wanaohamia  kwa  hiari.  Mheshimiwa  Spika,  katika  mwaka  2022/2023,  Serikali  itaendelea  kuongeza  juhudi  katika  kulinda  na  kuhifadhi  rasilimali  za  maliasili  na  malikale,  kukuza  utalii  wa  ndani,  kuongeza  kasi  ya  utangazaji  utalii  kitaifa  na  kimataifa  na  kuibua  masoko  mapya  ya  utalii.  Aidha,  Serikali  itaendelea  kukarabati  na  kuimarisha  miundombinu  katika  maeneo  ya  hifadhi,  kuibua  na  kuendeleza  mazao  ya  utalii  ya  kimkakati.  Vilevile,  Serikali  itaendelea  kushirikisha  jamii  katika  mbinu  za  kujikinga  dhidi  ya  wanyamapori  hatarishi,  kuimarisha  shughuli  za  upandaji  miti,  ufugaji  wa  nyuki  na  mnyororo  wake  wa  thamani.  MADINI  Mheshimiwa  Spika,  Serikali  imeendelea  kusimamia  kikamilifu  sekta  ya  madini  na  kuhakikisha  inakuwa  na  mchango  mkubwa  kwenye  Pato  la  Taifa.  Mchango  wa  sekta  ya  madini  katika  kipindi  cha  Januari  hadi  Septemba  umeongezeka  kutoka  asilimia  6.5  mwaka  hadi  kufikia  asilimia  7.3  mwaka  2021.  Aidha,  hadi  Februari  2022,  kiasi  cha  shilingi  bilioni  406.6  za  maduhuli  kimekusanywa  sawa  na  asilimia  62.6  ya  lengo  la  kukusanya  shilingi  bilioni  650  kwa  mwaka.  Mafanikio  hayo  ni  kielelezo  tosha  cha  kuendelea  kuimarika  kwa  sekta  hii  kufuatia  usimamizi  thabiti  unaowekwa  na  Serikali.  Mheshimiwa  Spika,  Serikali  imeendelea  kuimarisha  usimamizi  na  kuanzisha  masoko  mapya  ya  madini  na  vituo  vya  ununuzi  nchini  kwa  lengo  la  kupata  takwimu  sahihi  za  mauzo  ya  madini,  kuongeza  ukusanyaji  wa  maduhuli  na  kuwasaidia  wachimbaji  wadogo  kupata  soko  la  uhakika  na  kupata  bei  stahiki  kwa  bidhaa  za  madini.  Hadi  Februari,  2022,  jumla  ya  masoko  ya  madini  44  na  vituo  vidogo  vya  ununuzi  wa  madini  70  vimeanzishwa  nchini.  Kupitia  masoko  na  vituo  hivyo,  katika  kipindi  cha  Julai  2021  hadi  Januari  2022,  mauzo  ya  madini  yaliongezeka  kwa  asilimia  12.4  ikilinganishwa  na  kipindi  kama  hicho  kwa  mwaka  /2021.  Mheshimiwa  Spika,  katika  kuhamasisha  na  kutangaza  fursa  za  uwekezaji  zilizopo  kwenye  Sekta  ya  Madini,  Serikali  iliandaa  na  kushiriki  katika  maonesho,  makongamano,  mikutano  ya  kikanda  na  kimataifa  na  majukwaa  mbalimbali.  Kupitia  hatua  hizo,  wawekezaji  wameendelea  kuiamini  nchi  yetu  kama  mahali  salama  na  penye  mazingira  rafiki  ya  uwekezaji.  Katika  mwaka  2021/2022,  Serikali  imetoa  leseni  tatu  za  uchimbaji  mkubwa  wa  madini  kwa  kampuni  za  Nyanzaga  Mining  Company  Limited,  Williamson  Diamond  Limited  na  Tembo  Nickel  Corporation  Limited.  Aidha,  Serikali  ilitoa  leseni  mbili  za  uchimbaji  wa  kati  kwa  kampuni  za  Mahenge  Resources  Limited  na  Jacana  Resources  Limited.  Vilevile,  jumla  ya  leseni  6,382  za  wachimbaji  wadogo  zilitolewa.  Mheshimiwa  Spika,  katika  mwaka  2022/2023,  Serikali  itaendelea  kuimarisha  usimamizi  wa  uchimbaji  mkubwa  na  wa  kati  wa  madini  ili  uweze  kuleta  tija  kwa  Taifa;  kubuni  na  kuimarisha  utekelezaji  wa  mipango  ya  kuwawezesha  wachimbaji  wadogo  ili  waweze  kufanya  shughuli  zao  kwa  tija;  kuimarisha  na  kuhimiza  uanzishwaji  wa  masoko  kwenye  maeneo  mbalimbali  kunakofanyika  shughuli  za  madini;  kuimarisha  udhibiti  wa  vitendo  vya  utoroshaji  wa  madini;  na  kuhamasisha  shughuli  za  uongezaji  thamani  madini.  NISHATI  Mheshimiwa  Spika,  dhamira  ya  Serikali  ni  kuhakikisha  kunakuwa  na  upatikanaji  wa  kutosha,  wa  uhakika  na  nafuu  wa  nishati  ya  umeme,  na  mafuta  na  gesi  ili  kuimarisha  shughuli  za  kiuchumi  na  kijamii.  Katika  kufanikisha  dhamira  hiyo,  Serikali  imeendelea  kutekeleza  miradi  mikubwa  ya  umeme  ikiwa  ni  pamoja  na  ujenzi  wa  Mradi  wa  Kufua  Umeme  wa  Julius  Nyerere  (MW  2,115),  Mradi  wa  Kufua  Umeme  kwa  Kutumia  Gesi  wa  Kinyerezi  I  -  Extension  (MW  185)  na  Mradi  wa  Kuzalisha  Umeme  wa  Maji  wa  Rusumo  (MW  80).  Mheshimiwa  Spika,  Mradi  wa  Kufua  Umeme  kwa  kutumia  Gesi  wa  Kinyerezi  I  -  Extension  unatarajia  kuongeza  MW  185  katika  mradi  wa  sasa  unaozalisha  MW  150  na  hivyo  kufanya  kituo  hicho  kuzalisha  jumla  ya  MW  335.  Utekelezaji  wa  mradi  huu,  umefikia  asilimia  na  unatarajiwa  kukamilika  Novemba,  2022.  Vilevile,  Mradi  wa  Kuzalisha  Umeme  wa  Maji  wa  Rusumo  (MW  80)  unaohusisha  ujenzi  wa  kituo  cha  kuzalisha  umeme  kwa  kutumia  maporomoko  ya  maji  ya  Mto  Kagera  nao  umefikia  asilimia  86.7.  Kukamilika  kwa  miradi  hii  na  mingine  mingi  itakayoanza  kutekelezwa  kutachochea  kasi  ya  usambazaji  wa  umeme  vijijini  na  mijini  na  hivyo  kuongeza  hali  ya  upatikanaji  wa  umeme  nchini.  Mheshimiwa  Spika,  Serikali  imeendelea  na  uimarishaji  wa  njia  za  kusafirisha  umeme  ili  kuhakikisha  kuwa  maeneo  yote  ya  nchi  yanafikiwa  na  umeme  nafuu  na  wa  uhakika  ikiwa  ni  pamoja  na  kuiunganisha  kwenye  Gridi  ya  Taifa  mikoa  minne  iliyosalia.  Katika  mwaka  /2022,  Serikali  imeendelea  na  ujenzi  wa  njia  ya  kusafirisha  umeme  wa  msongo  wa  kV  Iringa-Singida-Shinyanga;  njia  ya  kusafirisha  umeme  kV  400  kutoka  Singida-ArushaNamanga;  njia  ya  kusafirisha  umeme  wa  msongo  wa  kV  220,  Geita-Nyakanazi;  njia  ya  kusafirisha  umeme  wa  msongo  wa  kV  220  (Rusumo-Nyakanazi)  na  njia  ya  kusafirisha  umeme  msongo  wa  kV  400  kutoka  Rufiji-Chalinze-Kinyerezi-Dodoma.  Mheshimiwa  Spika,  Serikali  imeendelea  na  utekelezaji  wa  mradi  wa  Kusambaza  Umeme  Vijijini  Awamu  ya  Tatu  Mzunguko  wa  Pili  (REA  III  Round  2)  ambao  lengo  lake  ni  kuunganisha  vijiji  vyote  vya  Tanzania  Bara.  Kutokana  na  kazi  kubwa  ya  usambazaji  wa  umeme  vijijini  iliyofanyika,  kiwango  cha  upatikanaji  wa  umeme  maeneo  ya  vijijini  kimefikia  asilimia  69.8.  Katika  mwaka  2022/2023,  Serikali  itaendelea  kutunisha  Mfuko  wa  REA  ili  kuhakikisha  vijiji  vilivyosalia  pamoja  na  taasisi  zinazotoa  huduma  za  kijamii  vijijini  zinapata  umeme.  Mheshimiwa  Spika,  Serikali  imeendelea  na  shughuli  za  utafutaji  wa  mafuta  na  gesi  nchini  ambapo  hadi  Februari,  2022,  kiasi  cha  futi  za  ujazo  trilioni  57.54  za  gesi  asilia  kiligundulika  katika  vitalu  vya  Mnazi  Bay  Kaskazini  na  Eyasi  Wembere.  Aidha,  matumizi  ya  gesi  asilia  nchini  yameendelea  kuhamasishwa  ambapo  magari  zaidi  ya  750  yameunganishwa  na  mfumo  wa  matumizi  ya  gesi  asilia  na  ujenzi  wa  miundombinu  ya  kuunganisha  nyumba  za  Mtwara  na  nyumba  506  za  Dar  es  Salaam  unaendelea.  Katika  mwaka  2022/2023,  Serikali  itaendelea  na  shughuli  za  utafutaji,  ugunduzi  na  kuhamasisha  matumizi  ya  gesi  asilia  ili  kuhakikisha  sekta  hiyo  inakuwa  na  mchango  mkubwa  katika  Pato  la  Taifa.  Mheshimiwa  Spika,  katika  mwaka  2022/2023,  Serikali  itaendelea  kutekeleza  miradi  mbalimbali  ya  uzalishaji  umeme  ikiwemo  miradi  mikubwa  ya  kimkakati  na  kielelezo;  uimarishaji  wa  njia  za  kusafirisha  umeme;  Awamu  ya  Tatu  ya  Mradi  wa  REA;  na  ujenzi  wa  miundombinu  ya  usambazaji  wa  gesi  asilia  viwandani,  majumbani  na  kwenye  magari.  ARDHI  Mheshimiwa  Spika,  ardhi  ni  rasilimali  muhimu  katika  kukuza  uchumi  na  kuondoa  umaskini.  Ili  nchi  yetu  iweze  kunufaika  na  rasilimali  hiyo  muhimu  ni  vema  kuwa  na  mipango  endelevu  ya  matumizi  bora  ya  ardhi  sambamba  na  upimaji  wa  ardhi  hiyo.  Kwa  kutambua  umuhimu  huo,  Serikali  imewezesha  uandaaji  wa  mipango  ya  matumizi  ya  ardhi  ya  vijiji  217  katika  halmashauri  29  nchini  na  hivyo  kuwa  na  vijiji  2,556  vyenye  mpango  wa  matumizi  ya  ardhi.  Aidha,  imeendelea  kuboresha  makazi  katika  maeneo  yasiyopangwa  ambapo  hadi  Machi,  2022  makazi  555,285  yalirasimishwa  na  kufanya  idadi  ya  makazi  yaliyorasimishwa  nchini  kuwa  2,094,879.  Vilevile,  Serikali  imeandaa  mipango  ya  matumizi  ya  ardhi  katika  maeneo  ya  miradi  ya  kimkakati  kwa  lengo  la  kulinda  ikolojia  na  kuwezesha  matumizi  bora  ya  ardhi  yasiyoleta  athari  katika  mazingira.  Mheshimiwa  Spika,  pamoja  na  mipango  hiyo,  Serikali  inaendelea  na  zoezi  la  kubadilisha  ramani  na  michoro  ya  mipango  miji  kutoka  mfumo  wa  analojia  kwenda  mfumo  wa  dijitali.  Hadi  Machi,  2022,  ramani  za  viwanja  598,000  katika  halmashauri  38  tayari  zimewekwa  katika  mfumo  wa  kidijitali.  Matumizi  ya  mfumo  huo  yatarahisisha  usimamizi,  utoaji  wa  huduma  za  ardhi  na  ukusanyaji  wa  mapato  ya  Serikali.  MIUNDOMBINU  YA  USAFIRI  NA  USAFIRISHAJI  Mheshimiwa  Spika,  miundombinu  ya  usafiri  na  usafirishaji  ni  kichocheo  muhimu  katika  ukuaji  wa  uchumi.  Kwa  msingi  huo,  Serikali  imeendelea  kuimarisha  miundombinu  na  huduma  za  usafirishaji  ili  kupunguza  gharama  za  uzalishaji  na  kufanikisha  maendeleo  ya  nchi  kwa  haraka  sambamba  na  kutumia  fursa  za  kijiografia  kuinua  uchumi  wetu.  Ili  kufanikisha  azma  hiyo,  Serikali  imeendelea  kujenga  na  kukarabati  barabara,  madaraja,  reli,  bandari,  meli,  vivuko,  viwanja  vya  ndege  na  miundombinu  ya  mawasiliano.  Barabara  na  Madaraja  Mheshimiwa  Spika,  katika  mwaka  2021/2022,  Serikali  imejenga  jumla  ya  kilomita  251.9  za  barabara  kwa  kiwango  cha  lami  ambazo  zimehusisha  barabara  kuu,  barabara  za  mikoa  na  wilaya.  Lengo  ni  kuhakikisha  kuwa  Makao  Makuu  ya  mikoa  yote  na  nchi  jirani  zinaunganishwa  kwa  mtandao  wa  barabara  za  lami.  Aidha,  Serikali  inaendelea  kutekeleza  miradi  ya  kupunguza  msongamano  wa  magari  katika  miji  mikubwa  kwa  kujenga  barabara  za  michepuo  pamoja  na  miundombinu  ya  mabasi  yaendayo  haraka.  Mheshimiwa  Spika,  Serikali  pia  imeanza  awamu  ya  pili  ya  ujenzi  wa  barabara  na  miundombinu  ya  mabasi  yaendayo  haraka  katika  Jiji  la  Dar  es  Salaam  na  ujenzi  wa  barabara  za  mchepuo  (bypass)  katika  Jiji  la  Mbeya,  Dodoma  na  Mji  wa  Iringa.  Aidha,  ujenzi  wa  barabara  za  mchepuo  katika  Jiji  la  Mwanza  na  Arusha  umekamilika.  Vilevile,  Serikali  inaendelea  na  ujenzi  wa  barabara  ya  njia  nane  kutoka  Kimara  hadi  Kibaha  yenye  urefu  wa  kilomita  19.2  ambayo  imekamilika  kwa  asilimia  86  (baada  ya  nyongeza  za  kazi  za  mkataba)  na  barabara  za  juu  katika  eneo  la  Keko  na  Kurasini.  Viwanja  vya  Ndege  na  Usafiri  wa  Anga  Mheshimiwa  Spika,  usafiri  wa  anga  ni  muhimu  katika  kuongeza  tija  na  ufanisi  katika  sekta  zinazotegemea  usafiri  huo  ili  kuchochea  ukuaji  wa  uchumi.  Kwa  kutambua  umuhimu  huo,  Serikali  imeendelea  kuimarisha  usafiri  wa  anga  kwa  kukarabati  viwanja  vya  ndege,  ujenzi  wa  viwanja  vipya  vya  ndege  pamoja  na  ununuzi  wa  ndege  mpya.  Mheshimiwa  Spika,  Serikali  katika  mwaka  2021/2022  imeendelea  kuliimarisha  Shirika  la  Ndege  Tanzania  (ATCL)  ili  liweze  kutoa  huduma  bora  ya  usafiri  wa  anga  ndani  na  nje  ya  nchi.  Hadi  Februari,  2022,  Serikali  imefanya  malipo  ya  awali  ya  ununuzi  wa  ndege  tano  mpya.  Kati  ya  hizo,  ndege  moja  ni  aina  ya  Boeing  787-8  Dreamliner;  ndege  mbili  aina  ya  Boeing  737-9;  ndege  moja  aina  ya  De  Havilland  Dash  8-Q400;  na  ndege  moja  ya  mizigo  aina  ya  Boeing  767-300F.  Kukamilika  kwa  ununuzi  wa  ndege  hizo,  kutaiwezesha  Serikali  kuwa  na  jumla  ya  ndege  mpya  16.  Mheshimiwa  Spika,  kutokana  na  kuendelea  kuimarika  kwa  Shirika  letu  la  ndege,  hivi  karibuni  limefanikiwa  kuanza  safari  katika  vituo  vya  Arusha,  Geita,  na  kurejesha  safari  za  Mtwara  na  Songea.  Aidha,  limerudisha  safari  za  kikanda  katika  vituo  vya  Bujumbura,  Entebbe,  Harare,  Lusaka  na  Hahaya  pamoja  na  kuanzisha  vituo  vipya  vitatu  katika  miji  ya  Lubumbashi,  Nairobi  na  Ndola.  Vilevile,  Shirika  limefanikiwa  kurejesha  safari  ya  kimataifa  kwenda  Mumbai  -  India  pamoja  na  kuanzisha  safari  za  mizigo  kuelekea  Guangzhou  –  China.  Reli  Mheshimiwa  Spika,  katika  mwaka  2021/2022,  Serikali  imeendelea  na  ukarabati  wa  njia  ya  Reli  ya  Kati  kutoka  Dar  es  Salaam  hadi  Mwanza  na  Kigoma  sambamba  na  kukamilika  kwa  ununuzi  wa  vichwa  vya  treni  vitatu,  mabehewa  44  ya  mizigo  na  mtambo  wa  kupima  ubora  wa  njia  ya  reli.  Katika  mwaka  2022/2023,  kazi  zitakazotekelezwa  ni  pamoja  na  kuendelea  kutafuta  Mkandarasi  kwa  ajili  ya  ujenzi  wa  njia  ya  reli  kwa  kipande  cha  Tabora  –  Isaka  (Km  165)  na  ujenzi  wa  njia  za  reli  kwa  vipande  vya  Uvinza  –  Musongati  -  Gitega  (Burundi)  yenye  urefu  wa  Km  282;  na  Kaliua  –  Mpanda  –  Karema  (Km  321)  kwa  kiwango  cha  SGR.  Bandari  Mheshimiwa  Spika,  Serikali  inatekeleza  mpango  wa  uboreshaji  wa  bandari  nchini  kwa  kufanya  upanuzi  na  kuimarisha  miundombinu  ya  Bandari  za  Dar  es  Salaam,  Tanga  na  Mtwara.  Katika  mwaka  2021/2022,  Serikali  imekamilisha  ukarabati  wa  gati  Na.  1  –  7  katika  Bandari  ya  Dar  es  Salaam  kwa  kuongeza  kina  hadi  kufikia  mita  14.5.  Aidha,  gati  maalum  la  kuhudumia  meli  za  magari  limeanza  kutumika  na  kazi  ya  kuchimba  na  kupanua  lango  la  kuingilia  meli  bandarini  na  sehemu  ya  kugeuzia  meli  inaendelea  na  ujenzi  wake  umefikia  asilimia  15.  Vilevile,  Serikali  imeendelea  kuboresha  Bandari  za  Tanga  na  Mtwara  ambapo  kazi  ya  uongezaji  wa  kina  cha  lango  la  kuingilia  Meli  kutoka  mita  nne  hadi  mita  13  pamoja  na  kuweka  vifaa  vya  kuongozea  Meli  katika  Bandari  ya  Tanga  umekamilika.  Utekelezaji  wa  awamu  ya  pili  ya  uboreshaji  wa  Bandari  ya  Tanga  umefikia  asilimia  25.  Mheshimiwa  Spika,  katika  mwaka  2022/2023,  Serikali  itanunua  vivuko  vipya  vitano  vitakavyotoa  huduma  katika  maeneo  ya  Kisorya  -  Rugezi,  Ijinga  -  Kahangala,  Bwiro  -  Bukondo,  Nyakarilo  -  Kome,  Nyamisati  -  Mafia  na  kivuko  kipya  cha  Magogoni  -  Kigamboni  pamoja  na  kuendelea  na  ujenzi  na  ukarabati  wa  miundombinu  muhimu  ya  usafiri  na  usafirishaji.  MAWASILIANO  NA  TEKNOLOJIA  YA  HABARI  Mheshimiwa  Spika,  Serikali  imeendelea  kuimarisha  miundombinu  ya  mawasiliano  kwa  kupanua  mtandao  wa  mkongo  wa  Taifa  wa  mawasiliano  nchini  na  katika  nchi  jirani  ili  kurahisisha  upatikanaji  wa  huduma  za  kijamii  na  kiuchumi  kwa  njia  ya  Teknolojia  ya  Habari  na  Mawasiliano  (TEHAMA).  Mheshimiwa  Spika,  katika  mwaka  2021/2022,  Serikali  imejenga  kilomita  409  za  Mkongo  wa  Taifa  wa  Mawasiliano  na  kufikia  urefu  wa  kilomita  8,319  sawa  na  asilimia  55  ya  lengo  la  kufikia  kilomita  15,000  ifikapo  mwaka  2025.  Aidha,  kwa  upande  wa  kuunganisha  na  nchi  zinazopakana  na  Tanzania,  Serikali  imefanikiwa  kuunganisha  Mkongo  wa  Taifa  wa  Mawasiliano  na  nchi  ya  Msumbiji  kutokea  eneo  la  Mangaka  hadi  Mtambaswala.  Hatua  hii  imefanya  nchi  zilizounganishwa  na  Mkongo  wa  Taifa  kufikia  saba  ambazo  ni:  Burundi,  Kenya,  Rwanda,  Uganda,  Msumbiji,  Malawi  na  Zambia.  Lengo  la  Serikali  ni  kuhakikisha  kuwa  nchi  ya  Jamhuri  ya  Kidemokrasia  ya  Kongo  (DRC)  inaunganishwa  kupitia  Ziwa  Tanganyika  na  hivyo  kufanya  nchi  yetu  kuwa  kitovu  cha  mawasiliano  katika  ukanda  wa  maziwa  makuu  kuelekea  uchumi  wa  kidijitali.  HUDUMA  ZA  JAMII  Elimu  Mheshimiwa  Spika,  kwa  kutambua  umuhimu  wa  elimu  kama  nyenzo  imara  kwa  maendeleo  ya  kiuchumi  na  kijamii,  Serikali  imeendelea  kuboresha  na  kuimarisha  elimumsingi,  ufundi  na  elimu  ya  juu.  Katika  mwaka  2021/2022,  Serikali  imeendeela  kutekeleza  mpango  wa  Elimumsingi  Bila  Ada  kwa  mafanikio  makubwa  ambapo  hadi  kufikia  Februari  2022,  shilingi  bilioni  192.4  zimetumika  kutekeleza  mpango  huo  katika  shule  za  msingi  na  sekondari.  Pia,  kupitia  Mpango  wa  Maendeleo  kwa  Ustawi  wa  Taifa  na  Mapambano  Dhidi  ya  UVIKO-19,  Serikali  imetumia  shilingi  bilioni  304  kwa  ajili  ya  ujenzi  wa  vyumba  vya  madarasa  12,000  vya  shule  za  sekondari,  vyumba  vya  madarasa  3,000  ya  vituo  shikizi  na  ujenzi  wa  mabweni  50.  Mheshimiwa  Spika,  Serikali  imeendelea  kuimarisha  Elimu  ya  Ufundi  na  Mafunzo  ya  Ufundi  Stadi  ambapo  katika  mwaka  2021/2022,  imekamilisha  ujenzi  na  ukarabati  wa  vyuo  vya  Maendeleo  ya  Wananchi;  na  ujenzi  wa  vyuo  vipya  25  vya  ufundi  na  mafunzo  ya  ufundi  stadi  (VETA)  vya  Wilaya.  Vilevile,  Serikali  inaendelea  na  ujenzi  wa  vyuo  vipya  vinne  vya  ufundi  na  mafunzo  ya  Ufundi  Stadi  vya  Mikoa  ya  Njombe,  Simiyu,  Geita  na  Rukwa.  Aidha,  ukarabati  na  ujenzi  wa  vyuo  vitatu  vya  ualimu  vya  Sumbawanga  (Rukwa),  Dakawa  na  Mhonda  (Morogoro)  unaendelea.  Mheshimiwa  Spika,  Serikali  imeendelea  kuimarisha  upatikanaji  wa  elimu  ya  juu  kwa  kuongeza  fedha  za  mikopo  kwa  ajili  ya  wanafunzi  ambapo  katika  mwaka  2021/2022,  jumla  ya  Shilingi  bilioni  570  zimetumika  ikilinganishwa  na  Shilingi  bilioni  464  zilizotumika  mwaka  2020/2021.  Vilevile,  idadi  ya  wanufaika  imeongezeka  kutoka  149,398  mwaka  /2021  hadi  wanafunzi  177,605  mwaka  2021/2022.  Mheshimiwa  Spika,  katika  mwaka  2022/2023,  Serikali  itaendelea  kutekeleza  Mpango  wa  Elimumsingi  Bila  Ada  kwa  lengo  la  kuhakikisha  watoto  wote  wenye  umri  wa  kwenda  shule  wanaandikishwa  na  kupata  elimu  bora.  Aidha,  Serikali  itaendelea  na  ujenzi  na  ukarabati  wa  miundombinu  ya  elimu  ili  kuimarisha  mazingira  ya  kujifunza  na  kujifunzia  katika  ngazi  zote  za  elimu  sambamba  na  kutoa  mikopo  ya  wanafunzi  wa  elimu  ya  juu.  Maji  Mheshimiwa  Spika,  kwa  upande  wa  huduma  za  maji,  Serikali  imekuwa  ikitoa  kipaumbele  katika  kusimamia  na  kuendeleza  rasilimali  za  maji  ikiwa  ni  pamoja  na  kuhakikisha  upatikanaji  wa  maji  pamoja  na  usafi  wa  mazingira  vijijini  na  mijini.  Mheshimiwa  Spika,  Serikali  ina  dhamira  ya  dhati  kuhakikisha  upatikanaji  wa  huduma  ya  maji  mijini  na  vijijini  unafika  zaidi  ya  wastani  wa  asilimia  95  na  85  mtawalia  ifikapo  mwaka  2025.  Hadi  Februari,  2022,  hali  ya  upatikanaji  wa  maji  safi  maeneo  ya  mijini  imefikia  asilimia  86.  Aidha,  kati  ya  miradi  114  inayotekelezwa  katika  maeneo  mbalimbali,  miradi  40  imekamilika  na  kuanza  kutoa  huduma  kwa  wananchi  wapatao  1,978,730  na  miradi  ipo  katika  hatua  mbalimbali  za  utekelezaji.  Kwa  upande  wa  maeneo  ya  vijijini,  upatikanaji  wa  maji  umefikia  asilimia  72.3.  Aidha,  utekelezaji  wa  miradi  265  umekamilika  na  imeanza  kutoa  huduma  ya  maji  safi  kwa  wananchi  wapatao  1,336,856.  Utekelezaji  wa  miradi  mingine  unaendelea  na  upo  katika  hatua  mbalimbali.  Mheshimiwa  Spika,  katika  mwaka  2022/2023,  Serikali  itaendelea  kutekeleza  miradi  ya  maji  katika  miji  28  pamoja  na  mradi  wa  kutoa  maji  kutoka  Ziwa  Victoria  hadi  Dodoma.  Aidha,  Serikali  itaendelea  kuimarisha  usimamizi  na  utunzaji  wa  vyanzo  vya  maji  ili  kuhakikisha  upatikanaji  endelevu  wa  maji  safi.  Afya  Mheshimiwa  Spika,  Serikali  imeendelea  kuboresha  upatikanaji  wa  huduma  za  afya  nchini  kwa  kujenga  vituo  vya  kutoa  huduma  za  afya  pamoja  na  upatikanaji  wa  dawa  na  vifaa  tiba.  Katika  mwaka  2021/2022,  Serikali  imekamilisha  ujenzi  wa  Hospitali  ya  Rufaa  ya  Kanda  ya  Kusini  Mtwara  na  Hospitali  ya  Rufaa  ya  Kanda  Chato  ambazo  tayari  zimeanza  kutoa  huduma  kwa  wananchi.  Aidha,  upanuzi  na  ukarabati  wa  majengo  katika  Hospitali  za  Rufaa  za  Mikoa  13  umefanyika  katika  Hospitali  za  Mwananyamala,  Iringa,  Mawenzi  (Kilimanjaro),  Ligula  (Mtwara),  Bombo  (Tanga),  Manyara,  Maweni  (Kigoma),  Mbeya,  Sekou  Toure  (Mwanza),  Songea,  Sumbawanga  (Rukwa),  Kitete  (Tabora)  na  Tumbi  (Kibaha  Pwani).  Ukarabati  na  upanuzi  huo  umewezesha  kupatikana  kwa  huduma  za  kibingwa  ambazo  awali  zilikuwa  hazipatikani  katika  hospitali  hizo.  Mheshimiwa  Spika,  Serikali  imeendelea  kuimarisha  upatikanaji  wa  huduma  za  kibingwa  na  ubingwa  bobezi  nchini.  Huduma  hizo  ni  pamoja  na  upandikizaji  wa  uloto  (bone  marrow  transplant)  katika  Hospitali  ya  Taifa  Muhimbili,  upasuaji  wa  kuondoa  uvimbe  kwenye  sakafu  ya  ubongo  kupitia  tundu  la  pua  katika  Taasisi  ya  Mifupa  -  MOI  na  upasuaji  mgumu  wa  moyo  kwa  kutumia  tundu  dogo  katika  Taasisi  ya  Moyo  ya  Jakaya  Kikwete.  Hatua  hizo  zimesaidia  kuwapunguzia  gharama  na  adha  wananchi  na  Serikali  kwa  kutafuta  huduma  hizo  nje  ya  nchi.  Mheshimiwa  Spika,  katika  mwaka  2022/2023,  Serikali  imedhamiria  kuendelea  kuimarisha  miundombinu  ya  afya  ikiwemo  ujenzi  na  ukarabati  wa  hospitali,  vituo  vya  afya  na  zahanati.  Aidha,  itaendelea  kutenga  fedha  kwa  ajili  ya  ununuzi  wa  vifaa  tiba,  vitendanishi  na  kuboresha  huduma  za  kibingwa.  Mpango  wa  Maendeleo  na  Ustawi  wa  Taifa  na  Mapambano  dhidi  ya  UVIKO-19  Mheshimiwa  Spika,  Serikali  imeendelea  kudhibiti  maambukizi  ya  ugonjwa  wa  UVIKO-19  kwa  kuanzisha  rasmi  utekelezaji  wa  afua  ya  chanjo  ya  UVIKO  19  na  kuratibu  upatikanaji  wa  chanjo  hizo.  Hadi  tarehe  28  Februari,  2022,  jumla  ya  dozi  9,845,774  zimepokelewa  nchini,  dozi  5,426,840  sawa  na  asilimia  55  zimesambazwa  mikoani  na  watu  ,664,373  walichanjwa  dozi  kamili.  Nitoe  wito  kwa  Watanzania  wote  kuendelea  kupata  chanjo  hizo  ambazo  ni  za  bure  na  zinapatikana  katika  maeneo  yote  nchini.  Mheshimiwa  Spika,  katika  kupunguza  athari  za  UVIKO  -19  nchini,  Serikali  ilipatiwa  mkopo  wa  shilingi  trilioni  1.3  na  Shirika  la  Fedha  Duniani  kwa  ajili  ya  kutekeleza  Mpango  wa  Maendeleo  na  Ustawi  wa  Taifa  na  Mapambano  dhidi  ya  UVIKO-19.  Sekta  zilizonufaika  na  Mpango  huo  ni  maji  (shilingi  bilioni  139.4),  elimu  (shilingi  bilioni  368.9),  afya  (shilingi  bilioni  466.9),  utalii  (shilingi  bilioni  90.2),  jamii  inayoishi  kwenye  mazingira  magumu  (shilingi  bilioni  5.5),  na  kundi  la  vijana,  wanawake  na  watu  wenye  ulemavu  (shilingi  bilioni  5).  Aidha,  shilingi  bilioni  231  zilielekezwa  Serikali  ya  Mapinduzi  Zanzibar  na  shilingi  bilioni  5  kwa  ajili  ya  shughuli  mbalimbali  ikiwemo  uratibu.  Mheshimiwa  Spika,  sote  ni  mashahidi  kwamba  utekelezaji  wa  Mpango  huo  umesaidia  kwa  kiasi  kikubwa  kuboresha  huduma  za  kijamii  katika  maeneo  yetu  ikiwemo  afya,  elimu,  maji,  utalii,  maeneo  ya  biashara  za  wajasiriamali  wadogo,  uwezeshaji  wa  makundi  ya  wanawake,  vijana,  watu  wenye  ulemavu  pamoja  na  kaya  maskini.  Vilevile,  Mpango  huo  umeimarisha  upatikanaji  sambamba  na  kusogeza  huduma  za  jamii  kwa  wananchi.  HUDUMA  KWA  MAKUNDI  MAALUM  Mheshimiwa  Spika,  Serikali  imeendelea  kuboresha  huduma  kwa  watu  wenye  ulemavu  kwa  kutenga  kiasi  cha  shilingi  bilioni  3.46  kwa  ajili  ya  ukarabati  wa  vyuo  vya  watu  wenye  ulemavu  nchini.  Katika  mwaka  2021/2022  ukarabati  wa  Vyuo  vya  Ufundi  Stadi  na  Marekebisho  kwa  Watu  wenye  Ulemavu  vya  Luanzari  (Tabora)  na  Masiwani  (Tanga)  umekamilika.  Aidha,  ukarabati  katika  vyuo  vinne  katika  Mikoa  ya  Dar  es  Salaam,  Mtwara,  Singida  na  Tabora  unaendelea.  Mheshimiwa  Spika,  Serikali  imezindua  pia  Mwongozo  wa  Utambuzi  wa  Mapema  na  Afua  Stahiki  kwa  Watoto  wenye  Ulemavu  wa  mwaka  2021.  Mwongozo  huu  utawezesha  utambuzi  wa  mapema  wa  watoto  wenye  ulemavu  ili  kupunguza  makali  ya  ulemavu  ukubwani.  Vilevile,  Serikali  imeendelea  kuzisimamia  mamlaka  za  ajira  kuhakikisha  watu  wenye  ulemavu  wanapata  fursa  za  ajira.  Mheshimiwa  Spika,  katika  mwaka  2022/2023  Serikali  itaifanya  maboresho  ya  Sera  ya  Taifa  ya  Huduma  na  Maendeleo  ya  watu  wenye  ulemavu,  kuhakikisha  upatikanaji  wa  vifaa  saidizi  na  kuendelea  kuhamasisha  jamii  kuondokana  na  unyanyapaa  dhidi  ya  watu  wenye  ulemavu.  Mheshimiwa  Spika,  nyote  mtakubaliana  nami  kuwa  utekelezaji  wa  masuala  ya  kijinsia  ni  mtambuka.  Kwa  msingi  huo,  yanahitaji  ushiriki  wa  jamii  nzima.  Serikali  kwa  kutambua  hilo  imeendelea  kushirikiana  na  wadau  mbalimbali  ikiwemo  jumuiya  za  kimataifa  katika  kujenga  usawa  kwa  makundi  yote  kwa  kuridhia  Itifaki  mbalimbali  zinazohusu  usawa  wa  kijinsia,  haki  za  mtoto  na  makundi  mengine.  Mheshimiwa  Spika,  ili  kujenga  kizazi  chenye  usawa  wa  kijinsia,  nchi  yetu  inatekeleza  eneo  la  pili  kati  ya  maeneo  sita  ya  ajenda  ya  haki  za  wanawake,  usawa  wa  kijinsia  na  malengo  ya  Jukwaa  la  Kimataifa  la  Kizazi  Chenye  Usawa  la  Umoja  wa  Mataifa  linalohusu  haki  na  usawa  wa  kiuchumi  kwa  wanawake.  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  mnamo  Desemba,  2021  alizindua  Kamati  ya  Ushauri  ya  Kitaifa  ya  Utekelezaji  wa  Ahadi  za  Nchi  kuhusu  Kizazi  Chenye  Usawa  ili  kuhakikisha  eneo  hilo  linaratibiwa  kikamilifu.  Aidha,  Tanzania  imeungana  na  mataifa  mengine  katika  kampeni  ya  siku  16  za  kupinga  ukatili  wa  kijinsia  sambamba  na  maadhimisho  ya  siku  ya  wanawake  duniani.  Mheshimiwa  Spika,  nitoe  pongezi  nyingi  sana  kwa  Rais  wa  Jamhuri  ya  Muungano  wa  Tanzania  kwa  kusimamia  vema  masuala  ya  usawa  wa  kijinsia.  Kutokana  na  jitihada  zake  katika  kuimarisha  na  kutoa  kipaumbele  katika  masuala  ya  usawa  wa  kijinsia  nchini,  aliombwa  na  akaridhia  kuwa  kinara  wa  Jukwaa  la  Kimataifa  la  Kizazi  Chenye  Usawa  la  Umoja  wa  Mataifa  linalohusu  haki  na  usawa  wa  kiuchumi  kwa  wanawake.  Hii  imedhihirisha  kwamba  dunia  imetambua  kazi  njema  inayofanywa  na  jemedari  wetu,  mama  yetu,  mpendwa  wetu  Mheshimiwa  Samia  Suluhu  Hassan.  Mheshimiwa  Spika,  Serikali  imeendelea  kutekeleza  azma  yake  ya  kujenga  mazingira  bora  kwa  kundi  maalum  la  wafanyabiashara  wadogo  maarufu  kama  Wamachinga.  Katika  mwaka  2021/2022,  Serikali  kupitia  Mpango  wa  Maendeleo  kwa  Ustawi  wa  Taifa  na  Mapambano  Dhidi  ya  UVIKO  -19  imetoa  shilingi  bilioni  5  kwa  ajili  ya  kuboresha  miudombinu  ya  kufanya  biashara  kwa  wafanyabiashara  wadogo  katika  Halmashauri  11  za  Dodoma,  Mwanza,  Arusha,  Tanga,  Mbeya,  Dar  es  Salaam,  Kinondoni,  Temeke,  Ubungo,  Morogoro  na  Mji  wa  Tunduma.  Mheshimiwa  Spika,  katika  mwaka  2022/2023,  Serikali  itaendelea  kutekeleza  afua  mbalimbali  za  kuimarisha  ustawi  wa  makundi  maalum  ikiwa  ni  pamoja  na  kutokomeza  ukatili  dhidi  ya  wanawake,  watoto  na  wazee;  kuratibu  wafanyabiashara  wadogo  ili  kuboresha  mazingira  ya  biashara  zao;  na  kuimarisha  uwezeshaji  wanawake  kiuchumi.  ULINZI  NA  USALAMA  Mheshimiwa  Spika,  hali  ya  ulinzi  na  usalama  katika  nchi  yetu  imeendelea  kuwa  shwari  kutokana  na  kazi  kubwa  inayofanywa  na  vyombo  vyetu  vya  ulinzi  na  usalama  katika  kulinda  mipaka  yetu  pamoja  na  usalama  wa  raia  na  mali  zao.  Katika  kuhakikisha  Taifa  letu  lina  usalama  wa  kutosha  na  kuchangia  usalama  wa  mataifa  mengine,  Jeshi  letu  limeendelea  kushirikiana  na  vyombo  vingine  vya  ulinzi  na  usalama  vya  Umoja  wa  Mataifa,  Umoja  wa  Afrika  na  Jumuiya  ya  Maendeleo  Kusini  mwa  Afrika  katika  operesheni  mbalimbali  za  ulinzi  wa  amani.  Katika  mwaka  2021/2022,  nchi  yetu  imepeleka  vikosi,  waangalizi  wa  kijeshi,  wanadhimu  na  makamanda  katika  nchi  za  Lebanon,  Jamhuri  ya  Kidemokrasia  ya  Kongo,  Jamhuri  ya  Afrika  ya  Kati  na  Msumbiji.  Mheshimiwa  Spika,  Jeshi  letu  la  Kujenga  Taifa  limeendelea  kushiriki  katika  shughuli  mbalimbali  za  kiuchumi  hususan  ujenzi,  uendeshaji  wa  viwanda,  ufanyaji  tafiti,  uhawilishaji  wa  teknolojia  pamoja  na  kushiriki  katika  kandarasi  mbalimbali  kupitia  Shirika  la  Uzalishaji  Mali  la  Jeshi  la  Kujenga  Taifa  (SUMAJKT).  Katika  mwaka  2021/2022,  SUMAJKT  ilishiriki  kikamilifu  katika  ujenzi  unaoendelea  wa  majengo  ya  Ofisi  za  Wizara  na  Taasisi  zilizopo  Mji  wa  Serikali  -  Mtumba  Mkoani  Dodoma.  Aidha,  kupitia  mradi  huo  na  miradi  mingine  Shirika  limefanikiwa  kuzalisha  ajira  zaidi  ya  9,341  kwa  vijana  ambapo  kati  ya  ajira  hizo  za  kudumu  ni  145  na  za  muda  ni  9,196.  Kupitia  ushiriki  wa  JKT  kwenye  miradi  hiyo,  Serikali  imepunguza  gharama  za  uendeshaji  wa  mafunzo  ya  vijana  wa  mujibu  wa  Sheria  na  wa  kujitolea  kwa  kushiriki  katika  shughuli  za  ujenzi,  viwanda,  kilimo  na  mifugo,  ulinzi  na  mradi  wa  matrekta  na  zana  za  kilimo.  Mheshimiwa  Spika,  katika  mwaka  2022/2023,  Serikali  itaendelea  kuimarisha  vyombo  vyetu  vya  ulinzi  na  usalama  kwa  kuvipatia  vifaa  na  zana  bora  za  kisasa  pamoja  na  kuwezesha  mafunzo  na  mazoezi  stahiki  ili  viweze  kutekeleza  majukumu  yake  ya  msingi  ya  ulinzi  wa  raia  na  mali  zao  pamoja  na  mipaka  ya  nchi  yetu.  MASUALA  YA  KAZI  NA  WAFANYAKAZI  Mheshimiwa  Spika,  Serikali  imeendelea  kusimamia  utekelezaji  wa  sheria  na  viwango  vya  kazi  kwa  kufanya  kaguzi  ili  kuhakikisha  waajiri  wanazingatia  mikataba  ya  ajira,  saa  za  kazi,  ujira  kwa  lengo  la  kupunguza  migororo  na  kuongeza  tija.  Hadi  Februari,  2022,  jumla  ya  kaguzi  3,629  za  viwango  vya  kazi  zilifanyika  sawa  na  asilimia  76  ya  kaguzi  4,800  zilizopangwa  kufanyika.  Aidha,  kaguzi  96,693  za  afya  na  usalama  mahala  pa  kazi  zilifanyika  ambapo  kumekuwa  na  ongezeko  la  upimaji  afya  mahala  pa  kazi  kutoka  Wafanyakazi  125,616  hadi  Wafanyakazi  169,735.  Kufuatia  kaguzi  hizo,  waajiri  2,114  waliobainika  kukiuka  Sheria  za  kazi  walichukuliwa  hatua  mbalimbali.  Mheshimiwa  Spika,  Serikali  ya  Awamu  ya  Sita  chini  ya  uongozi  thabiti  wa  Jemedari  wetu  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  imeendelea  kutekeleza  kwa  vitendo  azma  ya  kuimarisha  mazingira  na  kuvutia  uwekezaji  nchini.  Katika  mwaka  2021/2022,  Serikali  imekamilisha  Mfumo  wa  Kielektroniki  wa  Utoaji  wa  Vibali  vya  Kazi  kwa  Wageni  na  Wawekezaji.  Mfumo  huu  umepunguza  muda  wa  kushughulikia  maombi  ya  vibali  vya  kazi  kutoka  siku  za  kazi  14  hadi  7  na  kupunguza  hatua  za  uchakataji  wa  kibali  kutoka  hatua  33  hadi  7.  Ni  imani  ya  Serikali  kuwa  hatua  zote  hizi  muhimu  zilizofanyika  zitapunguza  malalamiko  ya  muda  mrefu  ya  wadau  na  hivyo  kurahisisha  ajira  za  raia  wa  kigeni  na  shughuli  za  uwekezaji.  Mheshimiwa  Spika,  katika  mwaka  2022/2023,  Serikali  itaendelea  kuimarisha  usimamizi  na  utekelezaji  wa  Sheria  za  kazi  na  uratibu  wa  ajira  za  wageni  nchini  kwa  kufanya  ukaguzi  katika  maeneo  ya  kazi  na  kutoa  elimu  na  ushauri.  HIFADHI  YA  JAMII  Mheshimiwa  Spika,  sekta  ya  Hifadhi  ya  Jamii  imekuwa  na  mchango  mkubwa  kwenye  uchumi  wetu  pamoja  na  ustawi  kwa  wananchi.  Katika  mwaka  2021/2022,  Serikali  iliridhia  kulipa  deni  la  shilingi  Trilioni  2.17  katika  Mfuko  wa  Mfuko  wa  Hifadhi  ya  Jamii  kwa  Watumishi  wa  Umma  (PSSSF)  ambazo  ni  stahili  ya  mafao  kwa  wanachama  waliorithiwa  kutoka  uliokuwa  Mfuko  wa  PSPF  mwaka  1999.  Kiasi  hicho  kililipwa  kupitia  Hati  Fungani  za  Serikali.  Mfuko  wa  Hifadhi  ya  Jamii  kwa  Watumishi  wa  Umma  (PSSSF)  umelipa  mafao  kwa  wanufaika,  wastaafu  na  wategemezi  wapatao  32,467  yenye  thamani  ya  shilingi  trilioni  1.05.  Aidha,  Mfuko  umelipa  kiasi  cha  shilingi  bilioni  352.51  ikiwa  ni  pensheni  ya  kila  mwezi  kiasi  ambacho  ni  sawa  na  wastani  wa  shilingi  bilioni  58.75  kila  mwezi  kwa  wastaafu  148,866.  Vilevile,  Mfuko  wa  Taifa  wa  Hifadhi  ya  Jamii  (NSSF)  umelipa  mafao  kwa  wanufaika,  wastaafu  na  wategemezi  wapatao  98,202  yenye  thamani  ya  shilingi  bilioni  363.7.  Pia,  Mfuko  umelipa  kiasi  cha  shilingi  bilioni  64.9  ikiwa  ni  pensheni  ya  kila  mwezi  kwa  wastaafu  24,881.  Mheshimiwa  Spika,  katika  kujenga  mazingira  wezeshi  kwa  waajiri  na  kupunguza  gharama  za  uendeshaji,  Serikali  kupitia  Mfuko  wa  Fidia  kwa  Wafanyakazi  imepunguza  kiwango  cha  uchangiaji  kwa  Waajiri  wa  Sekta  Binafsi  kutoka  asilimia  1  hadi  asilimia  0.6.  Uamuzi  wa  kupunguza  kiwango  hicho  cha  uchangiaji,  umetokana  na  utekelezaji  wa  maelekezo  ya  Rais  wa  Jamhuri  ya  Muungano  wa  Tanzania,  Mheshimiwa  Samia  Suluhu  Hassan,  kuhusu  taasisi  za  Serikali  kuhakikisha  zinaweka  mazingira  bora  ya  ufanyaji  biashara  na  uwekezaji  nchini  ili  kukuza  uchumi  wa  nchi  na  kulinda  rasilimali  watu.  Mheshimiwa  Spika,  Serikali  katika  mwaka  2022/2023,  itaendelea  kusimamia  Sekta  ya  Hifadhi  ya  Jamii  ili  kuhakikisha  inakidhi  matarajio  ya  waajiri  na  wafanyakazi  katika  Sekta  ya  Umma  na  Sekta  Binafsi.  UWEZESHAJI  WANANCHI  KIUCHUMI  Mheshimiwa  Spika,  Serikali  imeendelea  kutekeleza  azma  ya  kuwawezesha  wananchi  kiuchumi  kwa  kutekeleza  mikakati  mbalimbali  ikiwemo  kuanzisha  vituo  maalum  vya  uwezeshaji  wananchi  kiuchumi,  utoaji  wa  mikopo  yenye  masharti  nafuu  kwa  vikundi  mbalimbali  na  kutekeleza  mpango  wa  kunusuru  kaya  masikini.  Hadi  Februari  2022,  Serikali  kupitia  mifuko  mbambali  ya  uwezeshaji  wananchi  kiuchumi  imewezesha  utoaji  wa  mikopo  ya  masharti  nafuu  yenye  thamani  ya  shilingi  bilioni  631  kwa  wanufaika  1,194,155.  Aidha,  imeanzisha  vituo  17  vya  uwezeshaji  wananchi  kiuchumi  katika  Mikoa  ya  Shinyanga,  Geita,  Singida,  Rukwa,  Kigoma  na  Dodoma.  Mheshimiwa  Spika,  Serikali  imeendelea  na  utekelezaji  wa  kipindi  cha  pili  cha  Mpango  wa  Kunusuru  Kaya  Maskini  katika  Awamu  ya  Tatu  ya  TASAF  kwa  Tanzania  Bara  na  Zanzibar.  Katika  mwaka  2021/2022,  ruzuku  ya  shilingi  bilioni  117.91  ilihawilishwa  kwa  kaya  ,279,325  zilizokidhi  vigezo  vya  kuingia  katika  kipindi  cha  pili  cha  mpango  kutoka  halmashauri  184  kwa  Tanzania  Bara  na  Zanzibar.  Aidha,  Serikali  imeendelea  kutenga  asilimia  ya  makusanyo  ya  halmashauri  kwa  ajili  ya  uwezeshaji  wa  wanawake,  vijana  na  wenye  ulemavu.  Hadi  Desemba  2021,  halmashauri  zilitenga  jumla  ya  shilingi  bilioni  35.7  kwa  ajili  ya  uwezeshaji  wa  wanawake,  vijana  na  wenye  ulemavu.  Ukuzaji  wa  Fursa  za  Ajira  na  Ujuzi  Mheshimiwa  Spika,  katika  mwaka  2021/2022,  Serikali  imechukua  hatua  za  makusudi  hususan  utekelezaji  wa  miradi  ya  kielelezo,  ujenzi  wa  viwanda,  sambamba  na  kuimarisha  sekta  binafsi  kwa  ajili  ya  kuongeza  fursa  za  ajira  na  ujuzi  kwa  Watanzania.  Kutokana  na  juhudi  hizo,  idadi  ya  ajira  (kujiajiri  na  kuajiriwa)  zilizozalishwa  ni  584,333.  Mheshimiwa  Spika,  Ofisi  ya  Waziri  Mkuu  kwa  kushirikiana  na  Ofisi  ya  Taifa  ya  Takwimu  imefanya  utafiti  wa  hali  ya  nguvukazi  nchini  ili  kupata  viashiria  muhimu  vitakavyotumika  katika  kuhuisha,  kutunga,  kufuatilia  na  kutathmini  sera,  mikakati  na  programu  za  soko  la  ajira  nchini.  Utafiti  huo  umeonesha  kuwa  kiwango  cha  ukosefu  wa  ajira  nchini  kimepungua  kutoka  asilimia  10.3  mwaka  2014  hadi  asilimia  9.0  mwaka  2021.  Aidha,  nguvukazi  ya  vijana  ni  watu  milioni  14.2  sawa  na  asilimia  55  ya  nguvukazi  yote  nchini.  Vijana  milioni  12.5  sawa  na  asilimia  87.8  ya  nguvukazi  ya  vijana  nchini  wameajiriwa  au  kujiajiri.  Sekta  ya  kilimo  imeendelea  kuongoza  kwa  kutoa  zaidi  ya  asilimia  63  ya  ajira  kwa  vijana.  Mheshimiwa  Spika,  kupitia  utekelezaji  wa  Programu  ya  Kitaifa  ya  Kukuza  Ujuzi  Nchini,  vijana  22,899  wamepatiwa  ujuzi  unaowawezesha  kujiajiri  au  kuajiriwa.  Kati  ya  hao,  vijana  14,440  wakiwemo  vijana  wenye  ulemavu  349  wamepatiwa  mafunzo  ya  uanagenzi  katika  fani  za  ufundi  stadi  katika  vyuo  na  taasisi  72  nchini.  Vijana  3,600  wamewezeshwa  kupata  mafunzo  ya  kilimo  cha  kisasa  kwa  kutumia  teknolojia  ya  kitalu  nyumba  na  vijana  ,644  wamepewa  mafunzo  ya  kurasimishiwa  ujuzi  walioupata  kupitia  mfumo  usio  rasmi.  Vilevile,  Serikali  imewezesha  wahitimu  2,215  kupata  mafunzo  ya  uzoefu  kazini  katika  taasisi  binafsi  na  umma.  Mheshimiwa  Spika,  katika  mwaka  2022/2023,  Serikali  itaendelea  kuratibu,  kusimamia,  kufuatilia  na  kutathmini  masuala  yanayolenga  kuwawezesha  wananchi  kiuchumi  ili  wanufaike  na  fursa  zilizopo  na  kushiriki  kikamilifu  katika  shughuli  za  uchumi.  Vilevile,  itaendelea  kuratibu  utekelezaji  wa  masuala  ya  ukuzaji  ajira  na  kazi  zenye  staha  kupitia  utekelezaji  wa  Sera,  Mikakati  na  Mipango  mbalimbali  ya  Kitaifa,  Kikanda  na  Kimataifa  ili  kuhakikisha  nguvu  kazi  ya  Taifa  inapata  ujuzi  stahiki  pamoja  na  kuongeza  fursa  za  ajira  nchini.  MASUALA  MTAMBUKA  SENSA  YA  WATU  NA  MAKAZI  2022  Mheshimiwa  Spika,  kama  unavyofahamu  Sensa  ya  Watu  na  Makazi  ni  muhimu  katika  kupanga  na  kutekeleza  mipango  ya  maendeleo  ya  kiuchumi  na  kijamii  kwa  Taifa  letu.  Hivyo,  ifikapo  Agosti  mwaka  huu  nchi  yetu  itaendesha  zoezi  la  sensa  ya  watu  na  makazi  lenye  lengo  la  kukusanya,  kuchakata,  kuchambua  na  kusambaza  taarifa  za  kidemografia,  kiuchumi,  mazingira  na  kijamii  za  watu  wote  na  makazi  yao  katika  nchi  kwa  kipindi  maalum.  Mheshimiwa  Spika,  sensa  ya  mwaka  huu  ni  ya  kipekee  kwa  kuwa  imeunganishwa  na  mazoezi  mawili  makubwa  ya  kitaifa  ambayo  ni  Sensa  ya  Anwani  za  Makazi  na  Sensa  ya  Majengo.  Aidha,  sensa  ya  majaribio  iliyofanyika  katika  mikoa  13  ya  Tanzania  Bara  na  Zanzibar  Agosti,  2021  imekamilika  kwa  ufanisi  wa  hali  ya  juu  pamoja  na  mfumo  wa  kuchakata  takwimu  husika.  Hii  ni  kwa  sababu  sensa  ya  mwaka  2022  ni  ya  kidijitali  katika  hatua  zote  za  matayarisho,  kuhesabu  na  kuchapisha  takwimu  zenyewe.  Mheshimiwa  Spika,  kwa  ujumla,  hadi  tarehe  18  Machi,  2022  maandalizi  ya  Sensa  ya  Watu  na  Makazi  yamefikia  zaidi  ya  asilimia  76.  Sambamba  na  hilo,  kazi  ya  kutenga  maeneo  madogo  madogo  ya  kuhesabia  watu  yapatayo  4,313  katika  Shehia  388  upande  wa  Tanzania  Zanzibar  imekamilika.  Kwa  upande  wa  Tanzania  Bara  kazi  hii  imekamilika  kwa  mikoa  25  katika  vitongoji  vyote  64,318.  Mheshimiwa  Spika,  katika  kukamilisha  azma  hiyo,  Serikali  imetekeleza  Mpango  wa  Uelimishaji  Umma  kuhusu  umuhimu  wa  sensa  pamoja  na  mpango  kazi  na  uundwaji  wa  Kamati  za  Sensa  katika  ngazi  zote  za  utawala.  Hivyo,  ninawashukuru  wadau  wote  wa  maendeleo  kwa  kuendelea  kushirikiana  na  Serikali  katika  utekelezaji  wa  zoezi  hili  muhimu  kwa  mustakabali  wa  Taifa  letu.  Mheshimiwa  Spika,  naomba  Viongozi  wote  tusaidiane  kuhamasisha  na  kusimamia  utekelezaji  wa  zoezi  la  Sensa  katika  maeneo  yetu.  Aidha,  nitoe  wito  kwa  viongozi  wa  dini  kuwaelimisha  waumini  wao  kuhusu  umuhimu  wa  kuhesabiwa.  Vilevile,  niwaombe  wananchi  wote  washiriki  katika  zoezi  la  Sensa  ya  Watu  na  Makazi  kwa  kutoa  ushirikiano  na  taarifa  sahihi  kwa  Makarani  wa  Sensa  na  Wasimamizi  ambao  watatembelea  kaya  zetu.  Niwahakikishie  wananchi  wote,  kuwa  taarifa  zote  zinazokusanywa  wakati  wa  sensa  ni  siri  na  zitatumika  kwa  shughuli  za  kitakwimu  tu.  Takwimu  hizo  hazina  uhusiano  na  dini,  kodi,  siasa,  kabila  au  mambo  mengine  kama  hayo  ambayo  hayakukusudiwa.  Vita  Dhidi  ya  Rushwa  Mheshimiwa  Spika,  Serikali  ya  Awamu  ya  Sita  inayoongozwa  na  Rais  wetu  mpendwa  Mheshimiwa  Samia  Suluhu  Hassan  inaendelea  kupambana  na  vitendo  vya  rushwa  na  ufisadi.  Hadi  Februari,  2022,  kesi  715  zikiwemo  kesi  mpya  204  zimeendeshwa  katika  mahakama  mbalimbali.  Kesi  287  ziliamuliwa  mahakamani  na  watuhumiwa  155  walikutwa  na  hatia.  Aidha,  shilingi  bilioni  1.39  ziliokolewa  kutokana  na  operesheni  za  uchunguzi  zilizofanyika  katika  maeneo  mbalimbali  nchini.  Vilevile,  katika  kuhakikisha  kwamba  miradi  inayotekelezwa  nchini  inalingana  na  thamani  ya  fedha,  ufuatiliaji  wa  miradi  ya  maendeleo  yenye  thamani  ya  shilingi  trilioni  4.6  umefanyika  katika  sekta  za  afya,  maji,  fedha,  elimu,  kilimo,  ujenzi  na  viwanda.  Mheshimiwa  Spika,  mikakati  iliyotekelezwa  na  Serikali  katika  kupambana  na  rushwa  imeleta  nidhamu,  uadilifu  na  uwajibikaji  na  kuiletea  sifa  nzuri  nchi  yetu  kimataifa.  Kwa  mujibu  wa  Taarifa  ya  Transparency  International  ya  mwaka  2021,  Tanzania  kwa  kupitia  kiashiria  cha  Corruption  Perception  Index  imeendelea  kufanya  vizuri  kwa  kushika  nafasi  ya  87  kati  ya  nchi  180  ikiwa  imepanda  kwa  nafasi  7  ikilinganishwa  na  nafasi  ya  94  mwaka  2020.  Aidha,  katika  mwaka  2022/2023  Serikali  itaendeleza  mapambano  dhidi  ya  rushwa  na  ufisadi  kwa  kuweka  kipaumbele  kwenye  utoji  wa  elimu  kwa  umma  kuhusu  madhara  ya  vitendo  hivyo.  Mapambano  dhidi  ya  UKIMWI  Mheshimiwa  Spika,  katika  mwaka  2021/2022,  Serikali  imeweka  jitihada  za  kuendelea  kupunguza  maambukizi  mapya,  vifo,  unyanyapaa  na  kuimarisha  huduma  za  msingi  kwa  WAVIU.  Kwa  mujibu  wa  takwimu  zilizopo,  hadi  Desemba  2020,  idadi  ya  watu  wanaoishi  na  virusi  vya  UKIMWI  nchini  imefika  milioni  1.7.  Takwimu  zinaonesha  maambukizi  mapya  ya  VVU  kwa  wenye  umri  kuanzia  miaka  15  na  zaidi  yameshuka  kutoka  watu  110,000  mwaka  2010  hadi  68,000  mwaka  2020.  Idadi  ya  vifo  vitokanavyo  na  UKIMWI  vimepungua  kwa  asilimia  50  kutoka  vifo  64,000  mwaka  2010  hadi  32,000  mwaka  2020.  Aidha,  idadi  ya  WAVIU  wanaopata  dawa  za  kufubaza  VVU  imeongezeka  kutoka  asilimia  95  mwaka  2016  hadi  asilimia  98.3  mwaka  2020.  Mheshimiwa  Spika,  kwa  upande  mwingine,  takwimu  zinaonesha  idadi  ya  wanaume  wanaojitokeza  kupima  na  kupata  huduma  za  VVU  na  UKIMWI  ikiwemo  kutumia  dawa  za  kufubaza  VVU  ni  ndogo.  Hivyo,  nitoe  wito  kwa  Watanzania  wenzangu  hususan  wanaume  tujitokeze  kupima  ili  tuchukue  hatua  za  mapema  kutokana  na  hali  zetu.  Katika  mwaka  2022/2023,  Serikali  kwa  kushirikiana  na  wadau  itaendelea  kutekeleza  programu  mbalimbali  ili  kuzuia  maambukizi  mapya  ya  VVU  kwa  makundi  yote  ili  kuwezesha  nchi  kufikia  lengo  la  Kimataifa  la  kutokomeza  UKIMWI  ifikapo  mwaka  2030.  Mapambano  dhidi  ya  Dawa  za  Kulevya  Mheshimiwa  Spika,  Serikali  imeendelea  kupambana  na  dawa  za  kulevya  kwa  kutoa  elimu  kwa  umma  kuhusu  madhara  ya  matumizi  ya  dawa  hizo.  Hadi  Februari  2022,  jumla  ya  watuhumiwa  11,716  walikamatwa  na  kilogramu  35,227.25  za  dawa  za  kulevya  zikiwemo  kilogramu  1,124.52  za  heroin,  gramu  811.3  za  cocaine,  tani  22.74  za  bangi,  tani  93  za  mirungi  na  kemikali  bashirifu  zaidi  ya  kilogramu  432.  Aidha,  ekari  185  za  bangi  na  ekari  10  za  mirungi  ziliteketezwa  katika  maeneo  mbalimbali  nchini.  Mheshimiwa  Spika,  Serikali  imeimarisha  huduma  za  matibabu  kwa  watumiaji  wa  dawa  za  kulevya  kwa  kuongeza  idadi  ya  kliniki  zinazotoa  huduma  kwa  waathirika  wa  dawa  za  kulevya  kutoka  9  mwaka  2020/2021  hadi  kliniki  15  zinazohudumia  waathirika  zaidi  ya  10,600  mwaka  2021/2022.  Licha  ya  hayo,  Serikali  kupitia  Programu  ya  Kukuza  Ujuzi  imewezesha  Waraibu  wa  Dawa  za  Kulevya  waliopata  nafuu  wapatao  200  kupata  mafunzo  ya  ujuzi  kupitia  vyuo  vya  VETA  na  SIDO.  Nitoe  wito  kwa  wadau  wote  mkiwemo  Waheshimiwa  Wabunge  wenzangu,  asasi  za  kiraia,  viongozi  wa  dini,  vyombo  vya  habari  na  jamii  nzima  kushirikiana  na  Serikali  kutoa  elimu  kuhusu  madhara  ya  dawa  za  kulevya.  Uratibu  wa  Masuala  ya  Lishe  Mheshimiwa  Spika,  maendeleo  ya  Taifa  yanahitaji  uwepo  wa  nguvu  kazi  yenye  afya  njema  na  inayopata  lishe  bora  ili  kuimarisha  uwezo  wa  kufanya  kazi.  Kutokana  na  umuhimu  huo,  Serikali  imeendelea  kutekeleza  mikakati  mbalimbali  kuhusu  lishe  ukiwemo  Mpango  Jumuishi  wa  Kitaifa  wa  Masuala  ya  Lishe  wa  mwaka  2016/2017  -  2020/2021.  Mafanikio  yaliyopatikana  katika  kipindi  hicho  ni  pamoja  na:  kupunguza  udumavu  kutoka  asilimia  34.7  hadi  asilimia  31.8;  kupunguza  kiwango  cha  ukondefu  kutoka  asilimia  3.8  hadi  asilimia  3.5;  kupunguza  upungufu  wa  wekundu  wa  damu  kwa  wanawake  wenye  umri  wa  miaka  15  -  49  wasio  wajawazito  kutoka  asilimia  44.8  hadi  asilimia  28.8;  na  kuongeza  kiwango  cha  unyonyeshaji  wa  maziwa  ya  mama  pekee  kwa  watoto  wachanga  kutoka  asilimia  1  hadi  asilimia  58.  Mheshimiwa  Spika,  kufuatia  kukamilika  kwa  mpango  huo,  Serikali  imeandaa  Mpango  Jumuishi  wa  Pili  wa  Kitaifa  wa  Masuala  ya  Lishe  wa  Mwaka  2020/2021  -  2025/2026  sambamba  na  mkakati  wake  wa  utafutaji  fedha.  Jumla  ya  shilingi  bilioni  642.3  zitahitajika  katika  kipindi  cha  miaka  mitano  ili  kuwezesha  utekelezaji  wa  Mpango  huo.  Serikali  kwa  upande  wake  itaendelea  kutenga  fedha  za  kugharimia  utekelezaji  wa  Mpango  huo  ili  kuhakikisha  jamii  inakuwa  na  afya  bora.  Nitoe  wito  kwa  Wadau  wa  Maendeleo  na  Sekta  Binafsi  kuendelea  kuunga  mkono  juhudi  za  Serikali  katika  kuimarisha  hali  ya  lishe  nchini.  Uratibu  wa  Maafa  Mheshimiwa  Spika,  Serikali  imeendelea  kuratibu  shughuli  za  usimamizi  wa  maafa  nchini  kwa  kuzuia,  kupunguza  madhara  na  kujiandaa  kukabiliana  na  maafa  pindi  yanapotokea.  Katika  mwaka  2021/2022,  Serikali  imefanya  maboresho  ya  mfumo  wa  utendaji  wa  shughuli  za  maafa  ambapo  Muswada  wa  Sheria  ya  Usimamizi  wa  Maafa  ya  mwaka  2022  umeandaliwa.  Kutungwa  kwa  Sheria  hii  kutaimarisha  mfumo  wa  kitaasisi  wa  usimamizi  na  uratibu  wa  shughuli  za  maafa  nchini  kwa  kuzingatia  wajibu  wa  kisekta  na  taasisi  kwa  mujibu  wa  Sheria  zilizopo.  Mheshimiwa  Spika,  Serikali  imeendelea  kutekeleza  mpango  wa  kutoa  elimu  kwa  umma  na  kuimarisha  uwezo  wa  utendaji  kazi  wa  Kamati  za  Usimamizi  wa  Maafa,  Waratibu  wa  Maafa  na  Timu  za  Wataalam  za  Kukabiliana  na  Maafa  za  Wilaya  na  Mikoa.  Lengo  ni  kuhamasisha  wadau  na  jamii  kuchukua  hatua  stahiki  za  kuzuia  na  kupunguza  madhara  ya  majanga  na  kujiandaa  kukabiliana  na  maafa.  Mheshimiwa  Spika,  katika  mwaka  2022/2023,  Serikali  itaendelea  kuzijengea  uwezo  Kamati  za  Usimamizi  wa  Maafa  za  Mikoa  na  Wilaya,  kuimarisha  mifumo  ya  kielektroniki  ya  usimamizi  wa  maafa,  kuhakikisha  uwepo  wa  vifaa  vya  kukabiliana  na  maafa  na  misaada  ya  huduma  za  kibinadamu.  Mazingira  Mheshimiwa  Spika,  uhifadhi  wa  mazingira  ni  muhimu  kwa  ustawi  wa  mifumoikolojia  na  maliasili  zilizopo  nchini.  Serikali  kwa  kutambua  hilo,  imeendelea  kushughulikia  changamoto  za  uharibifu  wa  mazingira  kwa  kusimamia  na  kutekeleza  sera,  sheria,  kanuni,  mikakati,  mipango  na  miongozo  ya  hifadhi  na  usimamizi  wa  mazingira.  Aidha,  Serikali  imeendelea  kuratibu  utekelezaji  wa  Mikataba  ya  Kimataifa  ya  Mazingira  na  miradi  mbalimbali  ya  hifadhi  ya  mazingira.  Mheshimiwa  Spika,  miongoni  mwa  kazi  zilizotekelezwa  katika  mwaka  2021/2022  ni  kutunga  Sera  mpya  ya  Taifa  ya  Mazingira  ya  mwaka  2021  na  mkakati  wake  wa  utekelezaji  pamoja  na  kuboresha  Sheria  ya  Usimamizi  wa  Mazingira  na  kanuni  zake.  Aidha,  Serikali  imeandaa  Mpango  Kabambe  wa  Kutatua  Changamoto  za  Mazingira.  Mheshimiwa  Spika,  katika  mwaka  2022/2023,  Serikali  itaendelea  kutekeleza  mikakati  ya  uhifadhi  wa  mazingira  kwa  kushirikiana  na  wadau  mbalimbali;  Mpango  wa  Kitaifa  wa  Kuhimili  Mabadiliko  ya  Tabianchi;  kutoa  elimu  ya  hifadhi  ya  mazingira  kwa  umma  na  kuhamasisha  kampeni  ya  upandaji  miti.  Vilevile,  itaendelea  kusimamia  mifumo  ya  uzalishaji  viwandani  ili  izingatie  hifadhi  ya  mazingira  pamoja  na  kutumia  teknolojia  rafiki.  Utawala  Bora  Mheshimiwa  Spika,  katika  kuimarisha  masuala  ya  utawala  bora,  Bunge  lako  tukufu  lilipitisha  miswada  mbalimbali  kuwa  Sheria  ikiwa  ni  pamoja  na  Muswada  wa  Marekebisho  ya  Sheria  Mbalimbali  wa  mwaka  2021.  Muswada  huo  ulihusisha  Marekebisho  ya  Sheria  ya  Tafsiri  ya  Sheria  iliyofanya  lugha  ya  Kiswahili  kuwa  lugha  rasmi  ya  Sheria  na  kutumika  katika  shughuli  za  Kimahakama.  Hatua  hii  itawezesha  mchakato  wa  utoaji  haki  kuwa  na  uwazi,  usawa  na  wenye  gharama  nafuu.  Aidha,  Serikali  imepanua  wigo  wa  mfumo  wa  utoaji  haki  kwa  kuwawezesha  Mawakili  kuanza  kutoa  huduma  za  uwakili  katika  Mahakama  za  Mwanzo.  Mheshimiwa  Spika,  Serikali  katika  mwaka  2022/2023  itaendelea  kuimarisha  utawala  bora  na  utawala  wa  Sheria  ikiwa  ni  pamoja  na  kuimarisha  mfumo  wa  utatuzi  wa  migogoro.  Aidha,  itaimarisha  mifumo  ya  ushirikishaji  wananchi  katika  maamuzi  na  mipango  ya  maendeleo.  MUUNGANO  Mheshimiwa  Spika,  Serikali  imeendelea  kudumisha  Muungano  wetu  ambao  ni  tunu  na  mfano  wa  kuigwa  Barani  Afrika  na  dunia  nzima.  Serikali  ya  Jamhuri  ya  Muungano  wa  Tanzania  na  Serikali  ya  Mapinduzi  ya  Zanzibar  zimeendelea  kushughulikia  changamoto  mbalimbali  zinazojitokeza  kwa  lengo  la  kuulinda,  kuuenzi  na  kuudumisha  Muungano  wetu.  Katika  mwaka  2021/2022,  kupitia  vikao  mbalimbali,  hoja  kumi  na  moja  zilifanyiwa  kazi  na  kukamilika.  Kati  ya  hizo,  hoja  tisa  zimeandaliwa  Hati  za  Makubaliano  na  kusainiwa  na  hoja  mbili  za  kiutendaji  zinaendelea  kutekelezwa  na  mamlaka  husika.  Mheshimiwa  Spika,  katika  mwaka  2022/2023  Serikali  itaendelea  kuulinda,  kuuenzi  na  kuudumisha  Muungano  wetu.  Aidha,  tutaendeleza  ushirikiano  baina  ya  Serikali  ya  Jamhuri  ya  Muungano  wa  Tanzania  na  Serikali  ya  Mapinduzi  ya  Zanzibar  ili  kuhakikisha  mipango  inayotekelezwa  inanufaisha  pande  zote  za  Muungano  na  Taifa  kwa  ujumla.  UHUSIANO  WA  KIMATAIFA  Mheshimiwa  Spika,  uhusiano  kati  ya  Tanzania  na  mataifa  mengine  umeendelea  kuimarika.  Uimara  huo  umechangiwa  na  ziara  za  viongozi  wakuu  wa  kitaifa  katika  nchi  mbalimbali  sambamba  na  viongozi  wakuu  wa  nchi  hizo  na  Mashirika  ya  Kimataifa  kuzuru  nchini.  Kupitia  ziara  hizo,  nchi  yetu  imepata  manufaa  makubwa  ikiwemo  kuingia  makubaliano  ya  ushirikiano  katika  maeneo  mbalimbali  kama  vile  miundombinu,  nishati,  elimu,  teknolojia  ya  habari  na  mawasiliano,  afya,  michezo,  kilimo,  uwekezaji  na  kukuza  lugha  ya  Kiswahili.  Mheshimiwa  Spika,  katika  mwaka  2021/2022,  Serikali  imeshiriki  katika  mikutano  mbalimbali  ya  kimataifa  na  kikanda  ambapo  viongozi  wakuu  wa  nchi  pamoja  na  masuala  mengine,  walipata  fursa  ya  kuielezea  dunia  kuhusu  sera  na  vipaumbele  vya  Serikali  sambamba  na  kuimarisha  uhusiano  wa  kidiplomasia,  kisiasa  na  kiuchumi.  Mheshimiwa  Spika,  Rais  wa  Jamhuri  ya  Muungano  wa  Tanzania,  Mheshimiwa  Samia  Suluhu  Hassan,  aliongoza  ujumbe  wa  Tanzania  katika  Mkutano  wa  26  wa  Umoja  wa  Mataifa  kuhusu  mabadiliko  ya  Tabia  ya  Nchi  (COP26)  uliofanyika  Glasgow  nchini  Uingereza.  Kupitia  mkutano  huo,  Mheshimiwa  Rais  alipata  fursa  ya  kuainisha  vipaumbele  vya  nchi  na  Serikali  anayoingoza  katika  majadiliano  ya  ajenda  za  mabadiliko  ya  tabianchi.  Mheshimiwa  Spika,  nchi  yetu  ilishiriki  pia  katika  Mkutano  wa  10  wa  Wakuu  wa  Nchi  na  Serikali  za  Mpango  wa  Amani,  Usalama  na  Ushirikiano  nchini  Jamhuri  ya  Kidemokrasia  ya  Kongo  na  Kwenye  Ukanda  wa  Maziwa  Makuu  uliofanyika  Kinshasa  –  Kongo  tarehe  24  Februari,  2022.  Pamoja  na  kupokea  taarifa  mbalimbali  kuhusu  utekelezaji  wa  Mpango,  mkutano  huo  ulikuwa  ni  fursa  ya  mazungumzo  na  viongozi  mbalimbali  kuhusu  masuala  ya  diplomasia  na  uchumi.  Kupitia  mazungumzo  na  viongozi  wakuu  wa  Jamhuri  ya  Kidemokrasia  ya  Kongo,  tumekubaliana  kufanya  kongamano  kubwa  la  kibiashara  litakalokutanisha  wafanyabiashara  wakubwa  wa  Kongo  na  Tanzania.  Hatua  hii  itawezesha  wafanyabiashara  wetu  kujadili  changamoto,  kubaini  na  kuongeza  fursa  za  uwekezaji  na  biashara  kati  ya  Tanzania  na  Kongo.  Aidha,  wigo  wa  uwekezaji,  ufanyaji  biashara  na  ajira  umeendelea  kupanuka  baada  ya  Jamhuri  ya  Kidemokrasia  ya  Kongo  kujiunga  katika  Jumuiya  ya  Afrika  Mashariki.  Mheshimiwa  Spika,  ninapenda  kulijulisha  Bunge  lako  Tukufu  kuwa,  Serikali  na  Jumuiya  ya  Ulaya  zimekubaliana  kurejea  kwenye  majadiliano  ya  Kitaalam  kuhusu  Mkataba  wa  Ushirikiano  wa  Kiuchumi  (Economic  Partnership  Agreement).  Ninapenda  kukuhakikishia  kuwa  majadiliano  hayo  yatazingatia  maslahi  mapana  ya  Taifa  kwa  lengo  la  kuinua  uchumi  wetu.  Mheshimiwa  Spika;  katika  mwaka  2022/2023,  Serikali  itaendelea  kutekeleza  Sera  ya  Mambo  ya  Nje;  kuimarisha  na  kudumisha  uhusiano  wa  kidiplomasia,  kuongeza  fursa  za  biashara  na  uwekezaji  kupitia  utekelezaji  wa  diplomasia  ya  uchumi;  kuimarisha  na  kukuza  uhusiano  wa  kiuchumi  na  mataifa,  jumuiya  na  taasisi  nyingine  za  kimataifa;  kushiriki  katika  juhudi  za  kuleta  amani  na  usalama  kwa  kuunga  mkono  Umoja  wa  Mataifa,  Umoja  wa  Afrika  na  Jumuiya  za  Kikanda.  Aidha,  itaendelea  kuweka  mazingira  wezeshi,  kuratibu  na  kuhamasisha  ushiriki  wa  Watanzania  waishio  nje  ya  nchi  kuchangia  maendeleo  ya  Taifa.  SANAA  NA  MICHEZO  Mheshimiwa  Spika,  Serikali  ya  Awamu  ya  Sita  chini  ya  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  imeendelea  kufanya  jitihada  mbalimbali  kuhakikisha  sekta  hii  nchini  inapiga  hatua  kwenda  mbele.  Lengo  ni  kuimarisha  michezo,  sanaa  na  utamaduni  ili  ziweze  kuchangia  vema  katika  Pato  la  Taifa  sambamba  na  kuzalisha  ajira  kwa  vijana,  kutangaza  utalii,  kuimarisha  umoja  wa  kitaifa  na  afya  za  Watanzania.  Mheshimiwa  Spika,  nyote  mtakubaliana  nami  kwamba  michezo  na  sanaa  ni  zaidi  ya  burudani  kwani  tumeshuhudia  katika  siku  za  hivi  karibuni  wanamichezo  wetu  wakinufaika  kupitia  sekta  hiyo.  Nitumie  fursa  hii  kuwapongeza  kwa  dhati  wanamichezo  wote  ambao  wameiletea  heshima  nchi  yetu  kwa  kupeperusha  bendera  nje  ya  nchi.  Tuna  timu  za  mpira  wa  miguu,  ngumi  na  wasanii  mbalimbali.  Mheshimiwa  Spika,  kwa  upande  wa  mchezo  wa  ngumi,  niwapongeze  wanamasumbwi  Hassan  Mwakinyo,  Tonny  Rashid,  Twaha  Kiduku  na  Ibrahim  Class  kwa  ushindi  mnono  uliowawezesha  kupata  mikanda  katika  mashindano  mbalimbali  ya  kimataifa  waliyoshiriki.  Nitumie  fursa  hii  pia  kuzipongeza  timu  za  mpira  wa  miguu  za  wanawake  kwa  ushindi  wao  katika  mashindano  mbalimbali  ya  kimataifa.  Kipekee,  niwapongeze  Timu  ya  Taifa  ya  Wanawake  (Twiga  Stars)  kwa  kutwa  ubingwa  katika  mashindano  ya  COSAFA  mwaka  Vilevile,  niipongeze  sana  Timu  ya  Taifa  ya  Mpira  wa  Miguu  ya  Watu  wenye  Ulemavu  (Tembo  Warriors)  kwa  kufuzu  kushiriki  mashindano  ya  dunia  yatakayofanyika  Oktoba,  2022  nchini  Uturuki.  Hii  ni  mara  ya  kwanza  Timu  ya  Taifa  kushinda  na  kushiriki  moja  kwa  moja  mashindano  ya  dunia.  Mheshimiwa  Spika,  katika  mwaka  2021/2022,  Serikali  imekamilisha  ujenzi  wa  Mfumo  wa  Usajili  na  Usimamizi  wa  Wasanii  na  Wadau  wa  Sanaa  na  kuboresha  mfumo  wa  usajili  kwa  njia  ya  kielektroniki.  Mfumo  huo,  umewezesha  wabunifu  485  na  kazi  zao  2,921  kusajiliwa.  Aidha,  Serikali  imewezesha  Wasanii  wa  fani  ya  muziki  ambao  kazi  zao  zimetumika  kwenye  vituo  vya  redio  na  televisheni  kupata  mirabaha.  Nitoe  wito  kwa  wasanii  wote  nchini  kujisajili  katika  mfumo  huo  ili  kupata  manufaa  tarajiwa.  Mheshimiwa  Spika,  katika  mwaka  2022/2023,  Serikali  itaendelea  kujenga  mazingira  wezeshi  kwa  wadau  wa  michezo,  sanaa  na  utamaduni  ili  kuifanya  Tanzania  kuweza  kung’ara  katika  medani  za  Kimataifa.  Sambamba  na  hilo,  Serikali  itajenga  shule  maalum  56  za  kukuza  vipaji  vya  michezo  katika  maeneo  mbambali  hapa  nchini.  HITIMISHO  Mheshimiwa  Spika,  Ofisi  ya  Waziri  Mkuu  ni  mratibu  wa  shughuli  zote  za  Serikali.  Jukumu  hili  linaifanya  Ofisi  hii  kuwa  nguzo  muhimu  katika  uratibu,  usimamizi  na  ufuatiliaji  wa  shughuli  za  Serikali.  Aidha,  mafanikio  ya  Serikali  kwa  mwaka  2021/2022  kwa  kiasi  kikubwa  yamechangiwa  na  uratibu  madhubuti  katika  sekta  mbalimbali  nchini.  Mheshimiwa  Spika,  katika  mwaka  2022/2023,  Ofisi  ya  Waziri  Mkuu  itaendelea  kuimarisha  uratibu  wa  shughuli  za  Serikali  ili  kuongeza  tija  na  ufanisi  katika  matumizi  ya  rasilimali  fedha.  Aidha,  maeneo  yatakayopewa  kipaumbele  ni  pamoja  na  kuratibu  utekelezaji  wa  Sera  za  Taifa  ili  kuendana  na  mabadiliko  ya  kiuchumi  na  kijamii,  kuratibu  shughuli  za  maafa,  kuboresha  utendaji  wa  Baraza  la  Taifa  la  Biashara,  uratibu  wa  shughuli  za  Serikali  Bungeni,  ufuatiliaji,  tathmini  na  uratibu  wa  usimamizi  wa  shughuli  za  Serikali.  Nitumie  fursa  hii  kuwataka  wadau  wote  waendelee  kushirikiana  na  Serikali  ili  kurahisisha  utekelezaji  wa  shughuli  za  Serikali  kwa  tija  na  ufanisi.  Mheshimiwa  Spika,  nimeeleza  kwa  muhtasari  baadhi  ya  shughuli  ambazo  Serikali  imetekeleza  kwa  kipindi  kilichopita.  Aidha,  nimetoa  mwelekeo  wa  kazi  zitakazofanyika  kwa  mwaka  2022/2023.  Kwa  kuhitimisha,  ninapenda  kusisitiza  mambo  muhimu  yafuatayo:  Mosi:Serikali  ya  Awamu  ya  Sita  imepanga  kufanya  Sensa  ya  Watu  na  Makazi  ifikapo  Agosti,  Zoezi  hili  ambalo  limeshaanza  katika  hatua  za  awali  lina  umuhimu  wa  kipekee  katika  kuisadia  Serikali  kupata  taarifa  za  msingi  zitakazosaidia  katika  utekelezaji  wa  Dira  ya  Maendeleo  ya  mwaka  2025  na  mipango  mingine  ya  kitaifa  na  kitaifa.  Taarifa  za  idadi  ya  watu  husaidia  mamlaka  za  ngazi  ya  Wilaya  kutekeleza  mipango  ya  maendeleo  kwa  kuweka  uwiano  wa  mgawanyo  wa  rasilimali.  Aidha,  sensa  hiyo  itasaidia  Serikali  kupata  taarifa  za  msingi  za  kidemografia,  kijamii  na  kiuchumi.  Hivyo,  sote  tuna  wajibu  wa  kuhamasisha  jamii  kushiriki  katika  sensa,  na  kutoa  taarifa  na  takwimu  sahihi  wakati  makarani  wa  sensa  ambao  watakuwa  na  vitambulisho  maalum  vya  Serikali  watakapopita  katika  kaya  zetu.  Pili:  Jitihada  za  Serikali  ya  Awamu  ya  Sita  katika  kuvutia  uwekezaji  zimeleta  mwamko  na  matumaini  makubwa  kwa  wawekezaji.  Azma  ya  Serikali  ni  kuona  kwamba  wawekezaji  wakubwa  wakiwemo  wafanyabiashara  na  wakulima  wanashirikiana  kwa  karibu  na  wawekezaji  wa  Kitanzania  ili  kuinua  kipato  cha  Watanzania  ikiwa  ni  pamoja  na  kuondoka  kwenye  kilimo  cha  kujikimu  na  kuingia  katika  kilimo  cha  kisasa  chenye  tija  na  cha  kibiashara.  Niwahakikishie  Watanzania  wote  kwamba  upatikanaji  wa  ardhi  iliyopimwa  kwa  ajili  ya  uwekezaji  utaendelea  kuwa  moja  ya  vipaumbele  vya  Serikali  ili  kuvutia  wawekezaji  wa  ndani  na  nje  ya  nchi.  Tatu:Amani  na  usalama  uliopo  nchini  umetujengea  heshima  kubwa  katika  Bara  la  Afrika  na  Duniani  kote.  Sote  tuna  wajibu  wa  kuenzi  na  kusimamia  visitoweke.  Serikali  ya  Awamu  ya  Sita  itahakikisha  kwamba  Amani,  usalama  na  umoja  wa  Kitaifa  vinadumishwa  ili  kuwawezesha  Wananchi  kuendelea  kufanya  shughuli  zao  za  maendeleo  bila  hofu.  Serikali  haitavumilia  kuona  mtu  au  kikundi  cha  watu  wenye  dhamira  mbaya  wakivuruga  Amani,  usalama,  Umoja  na  Mshikamano  uliopo  nchini  kwa  kisingizio  chochote.  Nitumie  nafasi  hii  kuwaomba  viongozi  wa  Dini  kuendelea  kuhubiri  juu  ya  wajibu  wa  kuheshimu  utawala  wa  Sheria,  Kanuni  na  Taratibu  zilizopo  ili  kudumisha  amani,  usalama  na  mshikamano  wa  kitaifa.  Nne:  Ili  kujiletea  maendeleo  endelevu  kwa  haraka,  ni  vema  wote  tuwajibike  kwa  vitendo  na  kufanya  kazi  kwa  bidii,  ubunifu,  ufanisi  na  umakini  ili  kufikia  malengo  tuliyojiwekea.  Tunazo  fursa  nyingi  za  kukuza  uchumi  na  kupunguza  umaskini.  Tujitahidi  kuongeza  tija  na  thamani  katika  bidhaa  na  mazao  yetu  ili  kuwa  na  uchumi  wa  kisasa  unaohimili  ushindani  katika  masoko  ya  kikanda  na  Kimataifa.  Tano:Mpango  wa  muda  wa  kati  wa  Serikali  ni  kuendelea  kutoa  msukumo  katika  kutekeleza  vipaumbele  vya  Mpango  wa  Maendeleo  wa  Taifa  wa  Miaka  Mitano  (2021/2022  –  /2026).  Vipaumbele  hivyo  vinajumuisha  kuchochea  uchumi  shindani  na  shirikishi;  kuimarisha  uwezo  wa  uzalishaji  viwandani  na  utoaji  huduma;  kukuza  biashara  na  uwekezaji;  kuchochea  maendeleo  ya  watu  na  kuendeleza  rasilimali  watu.  Sita:  Serikali  ya  Awamu  ya  Sita  chini  ya  Uongozi  wa  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  imeonesha  dhamira  ya  dhati  katika  kukuza  Sekta  Binafsi  pamoja  na  kuimarisha  ushirikiano  kati  ya  sekta  ya  umma  na  sekta  binafsi.  Napenda  kuuhakikishia  Umma  wa  Tanzania  kuwa  Serikali  ya  Awamu  ya  Sita  itaendelea  kutambua,  kuthamini  na  kushirikiana  na  sekta  binafsi  katika  kukuza  uchumi  wa  Taifa  na  jamii  kwa  ujumla.  Saba:Serikali  itaendelea  kushirikiana  kwa  karibu  na  Jumuiya  za  Kimataifa  katika  kukabiliana  na  kutokomeza  maambukizi  ya  virusi  vya  UVIKO  -  19.  Vilevile,  itaendelea  kuhimiza  Watanzania  kufuata  maelekezo  yanayotolewa  na  wataalam  kuhusu  kujikinga  na  kudhibiti  ugonjwa  wa  UVIKO  -  19.  Aidha,  Serikali  itahakikisha  kuwa  chanjo  inaendelea  kupatikana  katika  vituo  vya  kutolea  huduma  ya  afya.  Nane:  Upandaji  wa  Bei  za  Bidhaa  Mheshimiwa  Spika,  hivi  karibuni  kumekuwepo  na  taarifa  za  uhaba  na  upandaji  wa  bei  usioendana  na  uhalisia  wa  soko  kwenye  bidhaa  za  ujenzi,  vyakula,  nishati  na  pembejeo  za  kilimo.  Kufuatilia  tarifa  hizo,  niliielekeza  Wizara  ya  Uwekezaji,  Viwanda  na  Biashara  kuunda  jopo  la  wataalamu  ili  kufuatilia  taarifa  hizo.  Wizara  hiyo  kwa  kushirikiana  na  Ofisi  ya  Taifa  ya  Takwimu  na  Tume  ya  Ushindani  ilifanya  ufuatiliaji  na  tathmini  ya  mwenendo  wa  bei  za  bidhaa  muhimu  zinazozalishwa  nchini  na  zile  zinazotumia  malighafi  kutoka  nje  ya  nchi.  Mheshimiwa  Spika,  Serikali  imechukua  hatua  mbalimbali  ili  kukabiliana  na  upandaji  huo  wa  bidhaa  muhimu.  Hatua  hizo  ni  pamoja  na  usimamiaji  wa  Sheria  ya  Ushindani  Na.  8  ya  mwaka  2003  ambayo  inazuia  kupanga  bei.  Hatua  nyingine  ni  Serikali  kutafuta  vyanzo  mbadala  vya  upatikanaji  wa  bidhaa  na  kuweka  mifumo  ya  kusimamia  masoko  ya  awali  na  minada.  Mheshimiwa  Spika,  Serikali  inawaelekeza  wazalishaji  na  wasambazaji  wa  bidhaa  muhimu  kushusha  mara  moja  bei  za  bidhaa  walizopandisha  pasipo  kuendana  na  uhalisia  wa  soko  ikiwa  ni  pamoja  na  kutokutumia  kipindi  hiki  cha  mfungo  wa  Ramadhani  na  Kwaresma  kupandisha  bei.  Nawasihi  wazalishaji  na  wafanyabiashara  wa  bidhaa  muhimu  kuuza  bidhaa  husika  kwa  kuzingatia  gharama  halisi  za  uingizaji,  uzalishaji  na  usambazaji.  Na  wale  watakaobainika  kupandisha  bei  bidhaa  muhimu  bila  utaratibu  hatua  kali  zitachukuliwa  dhidi  yao.  Mheshimiwa  Spika,  ninatoa  wito  kwa  viongozi  wenzangu  wote  kuendelea  kuunga  mkono  jitihada  kubwa  zinazofanywa  na  Serikali  ya  Chama  Cha  Mapinduzi  chini  ya  uongozi  mahiri  na  thabiti  wa  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania,  kwa  kufanya  kazi  kwa  bidii,  weledi,  uadilifu,  tija  na  ufanisi,  uaminifu  na  kupiga  vita  rushwa.  Ni  dhahiri  kwamba,  matokeo  ya  utendaji  huu  yatapunguza  umaskini  kwa  Watanzania  na  kuwaletea  maendeleo.  Mheshimiwa  Spika,  nitumie  fursa  hii  kuendelea  kusisitiza  umuhimu  wa  michezo  kwa  kuvipongeza  vilabu  vyetu  vya  mpira  wa  miguu  vinavyoshiriki  kwenye  mashindano  ya  Ligi  Kuu  Tanzania  Bara  (NBC  Premier  League)  na  Ligi  Kuu  Zanzibar  (PBZ  Premier  League).  Hakika  kwa  mpira  mzuri  wanaocheza  wanakonga  mioyo  ya  washabiki  wa  mchezo  wa  mpira  wa  miguu  nchini.  Kipekee  niipongeze  timu  ya  Simba  Sports  Club  kwa  kupeperusha  bendera  ya  Taifa  letu  katika  mashindano  ya  Shirikisho  la  Klabu  Afrika.  Mwenye  macho  haambiwi  tazama,  sote  tumeshuhudia  wakiendelea  kuupiga  mwingi  na  kutuwakilisha  vema  katika  medani  za  kimataifa.  Mheshimiwa  Spika,  niwapongeze  pia  wachezaji  mahiri  wa  vilabu  mbalimbali  vya  mpira  wa  miguu  vikiwemo  Yanga  -  Timu  ya  Wananchi;  Simba  -  Wekundu  wa  Msimbazi;  Namungo  -  Watoto  wa  Kusini;  Azam  -  Wazee  wa  Lambalamba;  Biashara  United  -  Wanajeshi  wa  Mpakani;  Dodoma  Jiji  -  Walima  Zabibu;  Tanzania  Prison  -  Wajelajela  na  bila  kuwasahau  Mtibwa  Sugar  -  Wakata  Miwa  na  Kagera  Sugar  -  Wanankurukumbi.  Vilevile,  nivipongeze  vilabu  vya  Zanzibar  vikiwemo  KMKM,  Mlandege,  Malindi,  Mafunzo  na  vilabu  vinginevyo.  MAKADIRIO  YA  MAPATO  NA  MATUMIZI  YA  FEDHA  ZA  OFISI  YA  WAZIRI  MKUU  NA  OFISI  YA  BUNGE  KWA  MWAKA  2022/2023  Mheshimiwa  Spika,  kwa  mwaka  2022/2023,  Ofisi  ya  Waziri  Mkuu  na  Taasisi  zilizo  chini  yake  inaliomba  Bunge  lako  Tukufu  liidhinishe  jumla  ya  shilingi  ,892,553,000.00  (bilioni  mia  moja  arobaini  na  nane  milioni  mia  nane  tisini  na  mbili  laki  tano  hamsini  na  tatu  elfu).  Kati  ya  fedha  hizo  shilingi  101,365,398,000.00  (bilioni  mia  moja  na  moja  milioni  mia  tatu  sitini  na  tano  laki  tatu  na  tisini  na  nane  elfu)  ni  kwa  ajili  ya  Matumizi  ya  Kawaida  na  shilingi  47,527,155,000.00  (bilioni  arobaini  na  saba  milioni  mia  tano  ishirini  na  saba  laki  moja  na  hamsini  na  tanto  elfu)  ni  kwa  ajili  Matumizi  ya  Maendeleo.  Mheshimiwa  Spika,  vilevile  naliomba  Bunge  lako  Tukufu  liidhinishe  jumla  ya  shilingi  132,728,638,000.00  (bilioni  mia  moja  thelathini  na  mbili  milioni  mia  saba  ishirini  na  nane  laki  sita  na  thelathini  na  nane  elfu)  kwa  ajili  ya  Mfuko  wa  Bunge.  Kati  ya  fedha  hizo  shilingi  127,328,638,000.00  (bilioni  mia  moja  ishirini  na  saba  milioni  mia  tatu  ishirini  na  nane  laki  sita  na  thelathini  na  nane  elfu)  ni  kwa  ajili  ya  Matumizi  ya  Kawaida  na  shilingi  5,400,000,000.00  (bilioni  tano  na  milioni  mia  nne)  ni  kwa  ajili  Matumizi  ya  Maendeleo.  Mheshimiwa  Spika,  naomba  kutoa  hoja.