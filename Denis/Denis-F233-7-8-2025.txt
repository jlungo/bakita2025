 JAMHURI YA MUUNGANO WA TANZANIA  OFISI YA MAKAMU WA RAIS  HOTUBA YA MHESHIMIWA DKT. PHILIP ISDOR MPANGO, MAKAMU WA  RAIS WA JAMHURI YA MUUNGANO WA TANZANIA KATIKA SIKU YA  KILELE CHA MAADHIMISHO YA SIKU YA KISWAHILI DUNIANI 2022  UKUMBI WA MIKUTANO WA KIMATAIFA WA JULIUS NYERERE  ,  DAR ES SALAAM  TAREHE 7/7/2022      Mheshimiwa Mohamed Omar Mchengerwa (Mb.), Waziri wa Utamaduni,  Sanaa na Michezo;  Mheshimiwa Tabia Maulid Mwita (Mb.), Waziri wa Habari, Vijana,  Utamaduni na Michezo wa Zanzibar;  Mheshimiwa Prof. Matsie Angelina Motshekga, Waziri wa Elimu ya Msingi  wa Afrika ya Kusini;  Waheshimiwa Mawaziri mliopo;  Waheshimiwa Mabalozi na wawakilishi wa Taasisi za Kimataifa hapa  Tanzania;  Mheshimiwa Amos Makala, Mkuu wa Mkoa wa Dar es Salaam;  Mama Kate Kamba, Mwenyekiti wa CCM Mkoa wa Dar es Salaam;  Mheshimiwa Pauline Gekul (Mb.), Naibu Waziri wa Utamaduni, Sanaa na  Michezo; na Waheshimiwa Naibu Mawaziri wote mliopo;  Dkt. Hassan Abbas, Katibu Mkuu wa Wizara ya Utamaduni, Sanaa na  Michezo na Makatibu Wakuu wote mliopo;  Ndugu, Yakub Saidi, Naibu Katibu Mkuu wa Wizara ya Utamaduni, Sanaa  na Michezo na Naibu Makatibu Wakuu wote mliopo;  Prof. (wa Kiswahili) Aldin Mutembei wa Chuo Kikuu cha Dar es Salaam,  Wahadhiri wa Ngazi mbalimbali na Wadau wote wa Kiswahili;  Kamati ya Ulinzi na Usalama, Mkoa wa Dar es Salaam,  Wakurugenzi wa Wizara na Makatibu Watendaji wa Taasisi za Wizara;  Waheshimiwa Viongozi wetu wa Dini mbalimbali mliopo;  Wafanyakazi wa Wizara ya Utamaduni, Sanaa na Michezo (SMT na SMZ)  pamoja na wafanyakazi wa BAKITA na BAKIZA;  Vikundi vyote vya Burudani (Washairi, Wanne Stars, TaSuBa na Brass  Band);   Waandishi wa habari;  Wageni waalikwa kutoka ndani na nje ya nchi,  Mabibi na Mabwana;  Jamhuri ya Muungano wa Tanzania.........Habari za Asubuhi!  Awali ya yote napenda nianze kwa kumshukuru Mwenyezi Mungu, mwingi wa  rehema na Fadhili, kwa kutujalia afya njema na kutuwezesha kufika siku ya leo  na kuungana na dunia kuadhimisha siku ya Kiswahili duniani kwa mara ya  Kwanza. Aidha, kwa niaba ya Mheshimiwa Samia Suluhu Hassan, Rais wa  Jamhuri ya Muungano wa Tanzania na Watanzania wote, ninawakaribisha hapa  Tanzania wageni wetu kutoka nje ya nchi, Karibuni sana Tanzania, karibuni  sana Dar es Salaam, mjisikie mko nyumbani!  Waheshimiwa Viongozi, wageni waalikwa, Mabibi na Mabwana;  Leo ni siku muhimu sana kwa Taifa letu kwani tunapata nafasi ya kuadhimisha  siku maalum ya lugha ya Kiswahili, yenye asili ya Kiafrika, ambayo chanzo na  kitovu chake ni hapa nchini Tanzania. Mheshimiwa Samia Suluhu Hassan, Rais  wa Jamhuri ya Muungano wa Tanzania alipenda sana kujumuika nasi hapa  katika Ukumbi huu, lakini haikuwezekana kutokana na majukumu mengine  makubwa nje ya nchi na hivyo, amenituma nimwakilishe. Hata hivyo,  Mheshimiwa Rais ametuma ujumbe kwa njia ya Video ambayo naomba tuione  na kuisikiliza kabla sijaendelea na hotuba yangu. Lakini pia, tumepokea salamu  kutoka kwa Mheshimiwa Filipe Josinto Nyusi, Rais wa Jamhuri ya Msumbiji na  Mheshimiwa Evariste Ndayishimiye, Rais wa Jamhuri ya Burundi, wakiungana  nasi kuadhimisha siku ya Kiswahili Duniani, ambazo nazo naomba tuzisikilize pia.  Waheshimiwa Viongozi, wageni waalikwa, Mabibi na Mabwana;  Tunamshukuru sana Mheshimiwa Rais na viongozi wetu hao, kutoka nchi jirani,  kwa ujumbe waliotuletea kwa Kiswahili safi na fasaha! Naomba tuwashangilie  tena kwa makofi. Sina budi sasa kuwashukuru na kuwapongeza Mheshimiwa  Mohamed Omar Mchengerwa (Mb.), Waziri wa Utamaduni, Sanaa na Michezo,  na Mheshimiwa Tabia Maulid Mwita  ; Waziri wa Habari, Vijana,  Utamaduni na Michezo wa Zanzibar, pamoja na Kamati ya Maandalizi na wadau  wote wa Kiswahili, kwa maandalizi mazuri ya maadhimisho ya leo na yale yote  mliyofanya katika siku zote nne mlizokutana awali kuelekea kuadhimisha siku hii  muhimu. Wote mliohudhuria hapa mtakubaliana nami kuwa maadhimisho    yamefana sana. Ninawapongeza kwa dhati wote waliofanikisha maadhimisho  haya na wote mliohudhuria. Hongereni Sana!  Waheshimiwa Viongozi, wageni waalikwa na Ndugu Wananchi;  Uamuzi wa Shirika la Umoja wa Mataifa la Elimu, Sayansi na Utamaduni    umekifanya Kiswahili kuwa miongoni mwa lugha saba   na lugha  pekee ya Kiafrika kutambuliwa kama lugha rasmi katika Umoja wa Mataifa.  Uamuzi huu haukufanywa kwa bahati mbaya bali ulizingatia ukubwa, ufasaha na  kuenea kwa lugha hii duniani. Kama tulivyosikia, Kiswahili ni moja kati ya lugha   zinazozungumzwa zaidi duniani. Vilevile, inakadiriwa kuwa lugha ya Kiswahili  ina wazungumzaji zaidi ya milioni mia mbili (200,000,000). Ukiacha Tanzania,  mataifa mengine ambayo lugha ya Kiswahili ina wazungumzaji wengi, ni pamoja  na Kenya, Uganda, Rwanda, Burundi, Jamhuri ya Kidemokrasia ya Kongo, Sudan  Kusini, Somalia, Malawi, Zambia, Msumbiji, Komoro, Oman na Yemen. Aidha,  lugha ya Kiswahili inatambulika kuwa miongoni mwa lugha rasmi za kazi katika  Umoja wa Afrika  , Jumuiya ya Afrika Mashariki   na Jumuiya ya  Maendeleo ya nchi za Kusini mwa Afrika  .  Kwa nafasi hii, napenda kuwashukuru sana Waziri na Viongozi wenzake wa  Wizara ya Mambo ya Nje na Ushirikiano wa Afrika Mashariki kwa kusimamia na  kutetea hoja iliyosababisha lugha ya Kiswahili kukubaliwa kuwa mojawapo ya  lugha rasmi Umoja wa Mataifa na lugha rasmi za kazi Umoja wa Afrika, Jumuiya  ya Afrika Mashariki na SADC. Kipekee napenda kutambua mchango wa  kizalendo uliotolewa na Mheshimiwa Balozi Prof. Kennedy Gastorn, Balozi wa  Kudumu wa Tanzania Umoja wa Mataifa, Mheshimiwa Innocent Shiyo, Balozi wa  Kudumu wa Tanzania Umoja wa Afrika, Mheshimiwa Samuel Shelukindo, Balozi  wa Tanzania Nchini Ufaransa na timu ya wataalam waliohusika katika michakato  husika.  Vilevile, lugha ya Kiswahili inafundishwa kama somo katika shule na vyuo  mbalimbali duniani; aidha vyombo vya habari na mitandao mbalimbali ya kijamii  inatumia lugha adhimu ya Kiswahili. Juhudi hizi za kutoa elimu kwa kutumia  Kiswahili zilianza rasmi toka mwaka 1948 ingawa hata katika shughuli za elimu  isiyo rasmi Kiswahili kilitumika toka mwaka 1929 kufundisha watu wachache  kuwatumikia wakoloni. Serikali inatambua na kupongeza mchango mkubwa sana  wa Taasisi mbalimbali zinazojikita katika uendelezaji na utumiaji wa lugha ya  Kiswahili. Naomba nizitaje chache: TUKI, BAKITA, BAKIZA, Bunge la Jamhuri ya  Muungano wa Tanzania, Baraza la Wawakilishi Zanzibar na Mhimili wa  Mahakama pamoja na vyombo vya ulinzi na usalama. Tunawapongeza Sana!   Hali kadhalika, kutokana na kukua kwa lugha ya Kiswahili hapa nchini, nyumba  za Ibada pia zimeona umuhimu wa kutumia lugha hii adhimu katika kutoa  mafundisho na pia kutafsiri nyaraka pamoja na vitabu mbalimbali vya dini kama  Biblia Takatifu na Quran Tukufu. Kiswahili kilitumika toka enzi za Umisionari  hasa Waarabu wakieneza Uislamu na Wazungu wakieneza Ukristo. Napenda  nitumie nafasi hii kuwapongeza na kuwashukuru Viongozi wetu wa Dini, ambao  ni pamoja na Hayati Askofu Mkuu Marko Mihayo, aliyesimamia kazi ya kutafsiri  Biblia Takatifu katika lugha ya Kiswahili yenye Lahaja ya Kiunguja na hatimaye  kuidhinisha ichapwe kwa mara ya kwanza, katikati ya miaka ya 1960; na Sheikh  Abdullah Saleh al-Farsy, aliyetafsiri Quran Tukufu katika Lugha ya Kiswahili.  Waheshimiwa Viongozi, wageni waalikwa Mabibi na Mabwana;  Uamuzi wa kuchagua tarehe 7 Julai ni wa heshima kubwa kwetu kwa sababu  umefanyika kwa kuzingatia pia historia ya nchi yetu. Baadhi yenu mtakumbuka  kuwa, tarehe 7 Julai mwaka 1954, Mwalimu Julius Kambarage Nyerere, wakati  huo akiwa Mwenyekiti wa TANU, alitangaza lugha ya Kiswahili kutumika katika  kuunganisha wananchi kupigania uhuru. Maamuzi hayo ya kutumia Kiswahili  yalikuwa ni msingi muhimu wa kuwaunganisha na kuwaelimisha wananchi  kuhusu suala la uhuru na kujitawala. Tangu hapo, Hayati Mwalimu Nyerere  aliendelea kuhamasisha matumizi ya lugha ya Kiswahili.  Tarehe 10 Disemba mwaka 1962, Mwalimu Nyerere alihutubia Bunge la Kwanza  la Tanganyika kwa lugha ya Kiswahili na tarehe 12 Februari 1963, lugha ya  Kiswahili ilitangazwa rasmi kuwa lugha ya Taifa. Halikadhalika, kwa upande wa  ndugu zetu wa Zanzibar, Kiswahili kilitumika kabla na baada ya mapinduzi  matukufu ya mwaka 1964. Itakumbukwa, mwaka 1930 Kamati ya Lugha ya  Afrika Mashariki wakati huo chini ya utawala wa Uingereza iliamua kuisanifisha  lahaja ya kiunguja kuwa Kiswahili sanifu ambapo leo hii Kiswahili tunachotumia  kinatokana na lahaja hiyo. Aidha, matumizi ya lugha ya Kiswahili Tanzania bara  na Zanzibar ni moja ya sababu zilizochochea muungano wetu mwaka 1964,  ambao umedumu kwa miaka 58 hadi leo.  Hakika tutaendelea kuwaenzi waasisi wa Taifa hili, Hayati Mwalimu Julius  Kambarage Nyerere na Hayati Abeid Amani Karume; na Viongozi wakuu wa  Taifa letu waliofuatia, kwa kutambua umuhimu wa lugha ya Kiswahili katika  kuwaleta na kuwaweka watanzania na Waafrika pamoja. Aidha, tutaendelea  kuwashukuru viongozi hawa kwa kuanzisha juhudi za makusudi kuhakikisha  lugha hii inazungumzwa na watanzania wote na pia inavuka nje ya mipaka ya  nchi yetu. Leo hii tunashuhudia dunia nzima ikiadhimisha siku ya Kiswahili kwa  mara ya kwanza. Hii ni hatua kubwa sana na mafanikio ya kujivunia!   Hapa naomba pia nitumie fursa hii kumpongeza na kumshukuru Mheshimiwa  Joaquim Alberto Chissano, Rais Mstaafu wa Jamhuri ya Msumbiji kwa kuwa  mstari wa mbele kutangaza na kuihalalisha lugha hii adhimu barani Afrika. Kama  Ujumbe wa Rais wetu ulivyosema, mwaka 2004, katika hotuba ya kuaga kama  Mwenyekiti wa Umoja wa Afrika, Mheshimwa Rais Chissano, alitumia lugha ya  Kiswahili kwa mara ya kwanza kuhutubia ili kuendeleza ahadi ya Umoja huo ya  kukuza utambulisho na lugha za Kiafrika. Kitendo hiki kinatukumbusha pia kuwa  lugha hii ilitumika na wapigania uhuru kama lugha ya mawasiliano na umoja  katika harakati za ukombozi wa nchi za Kusini mwa Afrika. Nimefahamishwa  kuwa viongozi wetu wastaafu Mheshimiwa Joaquim Chissano na Mheshimiwa  Samuel Daniel Nujoma, Rais Mstaafu wa Jamhuri ya Namibia walitegemewa  kuwa hapa leo pamoja nasi, lakini wameshindwa kutokana na sababu  zisizozuilika. Tunawaombea afya njema na umri mrefu wazee wetu hawa.  Waheshimiwa Viongozi, wageni waalikwa na Ndugu Wananchi;  Ni dhahiri kuwa, lugha hii ya Kiswahili sasa imekuwa bidhaa, ajira na kiunganishi  muhimu baina ya watumiaji. Kwa kutambua ukweli huo ndio maana Kauli mbiu  ya maadhimisho haya inasema, “Kiswahili kwa maendeleo na utangamano  wa dunia.” Ni Kauli mbiu muhimu katika zama hizi ambazo Serikali yetu  inawahimiza wananchi wake kutafuta fursa mbalimbali zilizopo Duniani ambazo  zitatuwezesha kupata kipato. Fursa hizo ni pamoja na shughuli za ukalimani,  tafsiri, ufundishaji, uigizaji, uhariri na uandishi wa vitabu. Aidha, lugha ya  Kiswahili ni nyenzo muhimu ya kujenga umoja na maelewano, kuwasiliana na  kufanya biashara, ikiwa ni pamoja na utalii. Hivyo, napenda nitumie fursa hii  kutoa wito kwa Watanzania wote kushiriki katika kuzitambua na kuzitumia fursa  zitokanazo na lugha ya Kiswahili kama Kauli mbiu ya maadhimisho haya  inavyoeleza.  Ninawahakikishia kuwa, Serikali ya Mheshimiwa Rais Samia Suluhu Hassan ipo  tayari kushirikiana na Taasisi na wadau mbalimbali, kuhamasisha matumizi ya  lugha ya Kiswahili na kujenga ushawishi kwa nchi nyingine kuingiza Kiswahili  katika mitaala yao ili kuendelea kusambaza lugha hii adhimu kama  ilivyoelekezwa katika Ilani ya Uchaguzi ya Chama cha Mapinduzi ya Mwaka 2020  – 2025. Na kudhihirisha hilo, leo hapa tumeshuhudia utiaji saini wa Hati ya  Makubaliano ya kufundisha Kiswahili katika shule za msingi Afrika Kusini. Hii ni  fursa kubwa sana kwetu. Sanjari na haya makubaliano, Mkakati huu wa Taifa  wa kubidhaisha Kiswahili tuliouzindua leo, pamoja na mambo mengine,  unalenga kuwatangaza wataalamu wetu wa lugha ya Kiswahili katika masoko ya  kimataifa na kuitangaza tasnia ya uchapishaji pamoja na kazi za uchapishaji  kitaifa na kimataifa. Serikali inatekeleza haya yote na kuthibitisha kwa vitendo    kuwa Kiswahili ni chetu. Hivyo, napenda nitoe rai kwa Wataalamu wa Kiswahili  kutumia utaalamu na ubunifu wenu kukipeleka Kiswahili huko duniani ili tupate  matunda ya ajira na kukuza uchumi wetu.  Waheshimiwa Viongozi na Ndugu washiriki;  Katika miaka ya hivi karibuni kumekuwa na ongezeko la upotoshaji wa matumizi  ya lugha ya Kiswahili miongoni mwa jamii, hususan vijana. Aidha, kumekuwa pia  na tatizo la kutotumia lugha ya Kiswahili kwa ufasaha na badala yake kutumia  maneno yasiyo rasmi au kuchanganya kiswahili na maneno ya lugha nyingine.  Hivyo, ni vema nitumie nafasi hii kusisitiza na pia kutoa wito kwenu wataalamu,  mabingwa na wapenzi wa lugha ya Kiswahili kuendelea kuongea Kiswahili  fasaha na kuandika vitabu vya taaluma mbalimbali kwa lugha ya Kiswahili. Kwa  hali ilivyo sasa, ni dhahiri kuwa kuna uhitaji mkubwa wa vitabu vya kufundishia  na kujifunzia lugha ya Kiswahili. Kwa mantiki hiyo, hatuna budi kukidhi haja hii.  Ninawapongeza wale wote wanaotumia mitandao ya kijamii na TEHAMA kwa  ujumla kuhamasisha matumizi ya lugha ya Kiswahili. Katika ulimwengu wa sasa  ni dhahiri kuwa mitandao ya kijamii pamoja na tovuti mbalimbali zina mchango  mkubwa sana katika kueneza, kufundisha na kukifanya Kiswahili kuwa sehemu  ya maendeleo ya teknolojia, jambo ambalo litachochea lugha yetu isambae kwa  haraka na kwa ufasaha.  Vilevile, napenda nitumie fursa hii kupongeza Balozi zetu nje ya nchi,  zilizoadhimisha siku hii ya Kiswahili Duniani kwa kufanya makongamano na  kuandaa midahalo. Nimeona video na vipeperushi mbalimbali kwenye mitandao  vikihamasisha matumizi ya lugha ya Kiswahili katika mataifa mbalimbali duniani.  Hongereni kwa kazi nzuri!  Waheshimiwa Viongozi, wageni waalikwa Mabibi na Mabwana;  Wakati najiandaa kuja kuzungumza katika maadhimisho haya leo, nilimkumbuka  mshairi na mtunzi wa vitabu vya Kiswahili Hayati Shaaban Robert ambaye alitoa  mchango mkubwa sana katika ukuzaji wa fasihi ya lugha ya Kiswahili. Katika  shairi lake “Titi la Mama li Tamu” lililochapishwa katika kitabu chake cha  mkusanyiko wa mashairi cha “Pambo la Lugha.” Shaaban Robert,  anaulinganisha utamu wa lugha yetu adhimu ya Kiswahili na Titi la mama kwa  mtoto wake, kwa kusema:  “Titi la mama litamu, hata likiwa la mbwa,  Kiswahili naazimu, sifayo inayofumbwa,  Kwa wasiokufahamu, niimbe ilivyo kubwa,  Toka kama chemchemu, furika palipozibwa,  Titi la mama litamu, jingine halishi hamu.   Naamini Sote tunakubaliana kuwa lugha yetu ya Kiswahili ni tamu kama titi la  mama lilivyo kwa mtoto. Hivyo, ni wajibu wetu kuendelea kuienzi lugha hii  adhimu kwa kuendeleza matumizi yake sahihi na kuonesha umuhimu wake kwa  wasioifahamu hata waone hamu ya kuitumia kama alivyoandika Shaaban  Robert. Kwa nafasi hii, napenda pia kuwashukuru washairi wengine nguli kama  Saadan Abdul Kandoro, Mohamed Seif Khatib na Sheikh Kaluta Amri Abeid kwa  mchango wao wa kueneza Kiswahili. Vile vile, napenda kumshukuru  Mheshimiwa Ali Hassan Mwinyi, Rais Mstaafu wa awamu ya pili; pamoja na  Walimu wa Shule za Msingi na Sekondari na Wahadhiri kutoka Vyuo Vikuu kwa  kufundisha Kiswahili.  Aidha, kupitia hadhara hii ninapenda niwahimize pia vijana kuwa na tabia ya  kusoma na kuandika vitabu vya Kiswahili na kuwa mstari wa mbele kuiendeleza  lugha hii. Tunataka kuwa na akina Shaaban Robert, Mohamed Seif Khatib na  Shafi Adam Shafi wengi, ambao watasomwa vizazi na vizazi duniani. Hii ni fursa  kwenu, changamkeni!  Waheshimiwa Viongozi, wageni waalikwa na Ndugu Wananch;  Ili kuendelea kukuza matumizi sahihi ya lugha ya Kiswahili nchini na duniani,  napenda kusisitiza kuwa hatuna budi kutekeleza maelekezo ya Mheshimiwa Rais  Samia aliyoyatoa, akiwa Makamu wa Rais wakati wa kufungua maadhimisho ya  siku ya Kiswahili kitaifa yaliyofanyika tarehe 19 – 20 Januari 2021, Jijini  Dodoma. Wizara zinazohusika na Utamaduni SMT na SMZ, ni muhimu zibaini  maeneo ambayo bado Kiswahili hakitumiki ipasavyo ili hatua zaidi zichukuliwe,  hususan kwa kutoa elimu kwa umma kuhusu matumizi ya Kiswahili sanifu na  fasaha. Aidha, Mabaraza ya Kiswahili yaandae mikakati mahususi ya kukikuza na  kukiendeleza Kiswahili ili Serikali iyawezeshe kwa kuyapatia wataalam na  kutenga fedha katika bajeti kwa ajili ya miradi ya Kiswahili ya mabaraza haya.  Sambamba na maelekezo hayo ya Mheshimiwa Rais, napenda pia kuelekeza  kama ifuatavyo:    Jambo la kwanza, Wizara zenye dhamana ya Elimu zifanyie kazi  matokeo ya tafiti nyingi ambazo zimefanyika kuhusu lugha ipi inafaa  kufundishia ili Serikali ifanye uamuzi na hatimaye watoto na vijana wa  Kitanzania waanze kujifunza kwa lugha yao tamu ya kiswahili kuanzia  shule ya awali hadi Chuo Kikuu;     Jambo la pili, Wizara na taasisi za Serikali ziendelee kutekeleza maagizo  ya Serikali yaliyokwishatolewa kuwa: Nyaraka za mawasiliano za Wizara  na Idara zake ziwe kwa lugha ya kiswahili na kwamba mikutano, warsha,  semina, mijadala ya umma na dhifa ziendeshwe kwa Kiswahili. Vilevile,  majina ya barabara, mitaa, mabango, fomu za usaili na maelekezo ya  matumizi ya dawa zote na bidhaa na huduma pia viandikwe kwa  Kiswahili;    Jambo la tatu, Taarifa za miradi na mikataba inayohusu wananchi ni  lazima ziwe kwa lugha ya Kiswahili, na isiwe katika lugha za kigeni pekee,  ili wananchi waelewe kila jambo muhimu katika ustawi wa maisha yao;    Jambo la nne, Sheria na Kanuni ambazo bado hazijatafsiriwa, zitafsiriwe  na wizara na taasisi zinazosimamia sheria na kanuni hizo, kwa  kushirikiana na mabaraza ya Kiswahili, wataalamu wengine wa Kiswahili  na Ofisi ya Mwanasheria Mkuu wa Serikali;    Jambo la tano, Vyombo vya habari vinavyotumia Kiswahili vihakikishe  vinatumia Kiswahili fasaha na sanifu, huku vikizingatia kwa dhati sarufi ya  Kiswahili. Aidha, pale anaposhirikishwa mtu anayeongea lugha isiyokuwa  Kiswahili, chombo cha habari kinachohusika kitoe tafsiri ya maneno yasiyo  ya Kiswahili ili wananchi waelewe kilichozungumzwa;    Jambo la sita, napenda nisisitize agizo lililotolewa kwa Balozi zote za  Tanzania, kuanzisha vituo vya kujifunzia lugha ya Kiswahili. Hapa,  napenda niziagize Balozi ziwatumie wataalamu wa lugha ya Kiswahili  waliosajiliwa kwenye kanzidata za BAKITA na BAKIZA;    Jambo la saba, BAKITA kwa kushirikiana na BAKIZA muendelee kuwa  wabunifu katika kuzalisha misamiati ya Kiswahili ili kuendana na kasi ya  maendeleo ya kisayansi na teknolojia;    Jambo la Nane na la mwisho, Wizara na taasisi husika mhakikishe  mfumo wa kufundisha kiswahili kwa wageni kwa njia ya mtandao  (Swahili Prime) unatumika kikamilifu.  Waheshimiwa Viongozi, wageni waalikwa, Washiriki Wote na Ndugu  Wananchi;  Napenda nimalizie hotuba hii kwa kuwakumbusha wananchi wote wa Tanzania  kuwa tarehe 23 Agosti 2022 ni siku ya Sensa ya Watu na Makazi. Nawaomba    wananchi wote wajitokeze kuhesabiwa na kutoa kila aina ya ushirikiano  utakaohitajika kufanikisha zoezi hili muhimu kwa mipango ya maendeleo ya  Taifa letu.  Baada ya kusema hayo, nawatakia Watanzania na wazungumzaji wote wa  kiswahili siku njema ya Kiswahili Duniani, 2022.  Mungu Ibariki Tanzania,  Mungu Ibariki Lugha yetu adhimu ya Kiswahili,  Asanteni kwa kunisikiliza!