  OTUBA YA MHE. DKT JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA, MGENI RASMI, MAADHIMISHO YA SIKU YA SHERIA, DAR ES SALAAM, TAREHE 1 FEBRUARI, 2018 Mheshimiwa Prof. Ibrahim Juma, Jaji Mkuu wa Tanzania; Mhe. Tulia Akson Mwansasu  , Spika wa Bunge la Jamhuri ya Muungano wa Tanzania; Mheshimiwa Omar Othman Makungu, Jaji Mkuu wa Zanzibar; Mheshimiwa Prof. Palamagamba Kabudi  , Waziri wa Sheria na Katiba; Waheshimiwa Mawaziri na Manaibu Waziri mliopo; Mheshimiwa Balozi John Kijazi, Katibu Mkuu Kiongozi; Mhe. Paul Makonda, Mkuu wa Mkoa wa Dar es Salaam; Makatibu Wakuu na Naibu Makatibu mliopo; Mheshimiwa Mwanasheria Mkuu wa Serikali; Waheshimiwa Majaji Wakuu Wastaafu; Waheshimiwa Majaji wa Mahakama ya Rufaa, Mheshimiwa Jaji Kiongozi; Waheshimiwa Majaji wa Mahakama Kuu; Mheshimiwa Msajili Mkuu na Mtendaji Mkuu wa Mahakama; Naibu Rais wa Chama cha Wanasheria Tanzania Bara; Mkurugenzi wa Mashtaka; Waheshimiwa Viongozi wa Vyombo vya Ulinzi na Usalama; Waheshimiwa Mabalozi na Wawakilishi wa Mashirika ya Kimataifa; Waheshimiwa Wageni wetu kutoka Guatemala; Waheshimiwa Wasajili, Mahakimu na Mawakili; Waheshimiwa Viongozi wa Vyama vya Siasa na Dini mliopo; Wageni Waalikwa, Mabibi na Mabwana; Awali ya yote, napenda na mimi niungane na walionitangulia katika kumshukuru Mwenyezi Mungu kwa kutupa uhai na kutuwezesha kukutana hapa leo. Tulikutana mara ya mwisho kwenye sherehe kama hizi, mwaka jana 2017; nakumbuka ilikuwa tarehe 2 Februari. Naamini kuna wenzetu tulikuwa nao mwaka jana, lakini leo hatunao. Hatuna budi kuwakumbuka wote waliotutoka. Hivi karibuni, tumeondokewa na mwanafamilia mwenzetu, Jaji Mstaafu wa Mahakama ya Rufaa, Mheshimiwa Robert Kisanga. Wakati wa uhai wake, Jaji Kisanga alitoa mchango mkubwa kwa Mahakama na Taifa kwa ujumla. Hivyo basi, tunawaombea wote waliotutoka wapumzike mahali pema peponi. Amina. Napenda pia kutumia fursa hii kuushukuru uongozi wa Mahakama chini ya Mheshimiwa Prof. Ibrahim Juma, Jaji Mkuu wa Tanzania, kwa kunialika kwenye Maadhimisho ya Siku ya Sheria nchini. Hii ni mara yangu ya tatu kushiriki kwenye Siku ya Sheria tangu nimechaguliwa kuwa Rais wa nchi yetu. Nimefurahi kuona kuwa miongoni mwetu leo, tunaye pia Naibu Spika wa Bunge, Mheshimiwa Tulia Akson. Huu ni uthibitisho tosha kuwa mihimili yetu mitatu ya Dola ina mahusiano mazuri na inafanya kazi kwa ushirikiano mkubwa. Sisi sote ni kitu kimoja. Lengo letu ni moja: kuleta maendeleo kwa nchi yetu. Lakini zaidi ya hapo, kama Mheshimiwa Jaji Mkuu alivyosema, sisi sote ni wadau muhimu wa Siku hii ya Sheria. Bunge ndilo lenye kutunga sheria; Mahakama inazitafsiri; na sisi Serikali   ndio wenye jukumu la kusimamia utekelezaji wake. Hivyo basi, nakushukuru tena Mheshimiwa Jaji Mkuu kwa kutualika kushiriki katika siku hii muhimu. Mheshimiwa Jaji Mkuu; Waheshimiwa Viongozi; Mabibi na Mabwana: Ni wazi kuwa Maadhimisho ya Siku ya Sheria ni muhimu sana. Ni muhimu, kwanza kabisa, kwa sababu ya umuhimu wenyewe wa sheria. Hivi punde tu Mheshimiwa Jaji Mkuu ameeleza kuwa sheria ni muhimu katika kudumisha amani na pia kuleta maendeleo kwa wananchi na nchi kwa ujumla. Lakini zaidi ya hapo, sheria ni muhimu katika kutoa haki. Na kama mjuavyo, haki ni hitaji kubwa katika jamii. Nikinukuu usemi mmoja wa Kiingereza unasema, “Justice is the great interest of man on earth”. Hivyo basi, kwa kuadhimisha Siku hii ya Sheria, maana yake ni kwamba nchi yetu inatambua umuhimu wa sheria katika kusimamia haki, kudumisha amani na kuleta maendeleo katika nchi. Lakini ukiachilia hilo la umuhimu wa sheria, Maadhimisho haya ya Siku ya Sheria ni muhimu kwa vile yanatoa fursa kwa vyombo vinavyohusika na masuala ya sheria na utoaji haki (yaani Mahakama, Mwanasheria Mkuu wa Serikali, Jeshi la Polisi, Magereza, TAKUKURU, Mwendesha Mashtaka wa Serikali, Mawakili, n.k.) kukutana na kufanya tafakuri ya masuala mbalimbali, wanajadili mapungufu na mafanikio waliyopata katika kipindi cha mwaka mmoja uliopita; na kupanga mikakati ya mwaka mpya, ikiwemo kurekebisha mapungufu yaliyojitokeza pamoja na kuboresha au kuimarisha mafanikio yaliyokwishapatikana. Napenda kutumia fursa hii kuvipongeza vyombo vyote vinavyohusika na masuala ya sheria na haki nchini kwa kazi kubwa na nzuri ya kusimamia sheria na kutoa haki kwa kipindi cha mwaka mmoja uliopita. Na kwa namna ya pekee kabisa, naipongeza Mahakama ya Tanzania kwa kazi kubwa na nzuri iliyofanya ya kutoa haki. Kama sote tujuavyo, Mahakama ndio chombo pekee cha kutoa haki nchini. Mheshimiwa Jaji Mkuu ameeleza kuwa katika mwaka uliopita Mahakama iliweza kupunguza kwa kiwango kikubwa mlundikano wa kesi au mashauri, hususan katika Mahakama za Mwanzo, Wilaya na Hakimu Mkazi. Mathalan, Mahakama za Mwanzo hadi kufikia mwezi Desemba mwaka jana zilibakiwa na mashauri 14 yaliyozidi umri wa miezi 6 (kipindi ambacho kinatafsiriwa na mahakama kuwa mlundikano). Na kwa kuzingatia kuwa zaidi ya asilimia 70 ya mashauri yote ya mahakama, yanafunguliwa kwenye ngazi ya Mahakama za Mwanzo, ni wazi kuwa haya ni mafanikio makubwa. Lakini nafahamu, bila ya kupata ushirikiano kutoka vyombo vingine, Mahakama peke yake isingeweza kupata mafanikio haya. Hivyo basi, navipongeza vyombo vilivyofanikisha kupatikana kwa mafanikio haya. Hongereni sana. Mheshimiwa Jaji Mkuu pamoja na Viongozi wa Vyombo vingine vya kusimamia sheria na haki: Licha ya mafanikio mliyopata mwaka jana pamoja na pongezi nilizozitoa kwenu hivi punde, jambo moja lipo dhahiri: Usimamizi wa sheria na mfumo wa utoaji wa haki nchini bado unakabiliwa na matatizo mengi. Na moja ya matatizo hayo ni kupungua kwa uadilifu kwa watumishi wachache wa vyombo vyetu vyenye dhamana ya kusimamia sheria na kutoa haki. Nasema ni wachache kwa vile nafahamu kuwa watumishi wengi wa vyombo hivi ni wazuri na waadilifu. Lakini, hawa wachache, hatupaswi kuwaacha kwa kuwa matendo yao yanavichafua sana vyombo vyetu. Hawa ndio wanaowadai rushwa na kuwabambikiza kesi wananchi; wanachelewesha upelelezi na kuharibu ushahidi; na pia ndio wenye tabia ya kutoa hukumu za upendeleo au kuchelewa kuandika hukumu. Naipongeza Tume ya Utumishi wa Mahakama, ambayo ipo chini ya Jaji Mkuu, kwa kuwachukulia hatua za kinidhamu, ikiwemo kuwafukuza au kuwastaafisha, watumishi wa mahakama wapatao 112 ambao walibainika kuhusika na vitendo vya rushwa na kukiuka maadili. Nafahamu, miongoni mwa waliostaafishwa wapo Mahakimu 27, wakiwemo 14 ambao wamefukuzwa kazi. Awali, Mahakimu hawa wote walishinda kesi mahakamani, lakini baadaye Tume iliamua kuwastaafisha. Mbali na Mahakimu, watumishi wengine 67 wa Mahakama nao walifukuzwa kazi. Hongera sana Jaji Mkuu. Tume imetekeleza kwa vitendo kauli aliyowahi kutoa Baba wa Taifa, Mwalimu Nyerere, nanukuu “kazi ya ujaji au uhakimu inahitaji uadilifu wa hali ya juu. Kama Jaji au Hakimu sio mwaminifu au mwadilifu kazi hiyo haimfai, akatafute kazi nyingine”, mwisho wa kunukuu. Narudia tena kukupongeza Mheshimiwa Jaji Mkuu na nakusihi kuendelea kuwachukulia hatua kali watumishi wa Mahakama wasio waadilifu, ikiwemo kulifuatilia kwa karibu suala la baadhi ya watumishi wa Mahakama kuomba vibali vya kwenda likizo nje ya nchi kila mwaka. Suala hili halitoi picha nzuri kwa Mahakama. Utafiti uliofanywa na Taasisi isiyo ya Serikali ya TWAWEZA hivi karibuni umebaini kuwa rushwa nchini imepungua kwa asilimia 85 ukilinganisha na miaka 5 iliyopita. Hata hivyo, Jeshi la Polisi na Mahakama bado mnaongoza kwa vitendo vya rushwa. Utafiti huu haupaswi kupuuzwa. Hivyo basi, nakuomba Mheshimiwa Jaji Mkuu kuendelea kuzidisha mapambano dhidi ya rushwa. Aidha, navihimiza vyombo vingine, (Polisi, TAKUKURU, Magereza, Ofisi ya Mwanasheria Mkuu wa Serikali, Mwendesha Mashtaka, n.k) navyo kuiga mfano ulioanza kuoneshwa na Mahakama katika kupiga vita rushwa pamoja na vitendo vingine vya ukiukwaji wa maadili. Mbali na suala la uadilifu, tatizo la ucheleweshaji wa kesi bado lipo ama katika kufanya upelelezi, kusikiliza au katika kutoa maamuzi. Jaji Mkuu ameeleza jitihada zinazofanywa na Mahakama kutatua tatizo la mlundikano wa kesi; na nimempongeza. Lakini tatizo bado lipo. Yeye mwenyewe ameeleza kuwa kufikia mwezi Desemba 2017, Mahakama za Wilaya na Hakimu Mkazi, zilikuwa na jumla ya mashauri 2,334 ambayo zina umri zaidi ya mwaka mmoja. Na amekiri pia kuwa kwenye Mahakama Kuu na Mahakama kuna mlundikano mkubwa zaidi. Ni kweli kuwa baadhi ya kesi zinachelewa kwa sababu zinazoelezeka, lakini nyingine hazina sababu za msingi. Unaweza kukuta ushahidi wote upo; lakini utasikia upelelezi bado unaendelea; au kunakuwa na kusuasua kwenye kusikiliza au kutoa maamuzi ya kesi husika. Pale Ikulu huwa napokea malalamiko mengi ya wananchi kuhusu ucheleweshaji wa kesi, kwa vile wanadhani naweza kuingilia kati. Lakini huwa nawajibu sina mamlaka hayo. Sana sana tu huwa nawashauri waendelee kufuatilia mahakamani. Lakini hata ninyi wenyewe mmeona hivi karibuni, baada ya Mkuu wa Mkoa wa Dar es Salaam kuanza kuwasikiliza wananchi wenye madai mbalimbali, idadi kubwa ya watu imejitokeza. Hii inadhihirisha kuwa bado tuna matatizo makubwa kwenye mfumo wetu wa utoaji haki. Hivyo basi, niviombe vyombo husika kuliwekea mkakati maalum suala hili la ucheleweshaji wa kesi, ikiwa ni pamoja na kupanga mikakati ya kuwabaini na kuwashughulikia wanaozichelewesha kwa uzembe au kutaka kujipatia rushwa. Nasema hivyo, kwa sababu ucheleweshaji wa kesi una athari nyingi kuanzia kwa mtu mmoja mmoja, kwenye jamii na nchi kwa ujumla. Ninyi Wanasheria mna msemo wenu “Haki iliyocheleweshwa ni sawa na Haki iliyonyimwa”. Lakini mbali na kunyima haki, ucheleweshaji wa kesi umechangia kuvuruga amani na utulivu kwenye baadhi ya maeneo na kusababisha watu kupoteza maisha au kupata majeraha ya kudumu. Vilevile, kuna athari nyingi za kiuchumi. Mathalan, kwa taarifa nilizonazo ni kwamba, kuna kesi 139 zenye kuhusiana na masuala ya kodi zilizofunguliwa kwenye Baraza la Kodi (Tax Appeals Boar   na Baraza la Usuluhishi wa Kodi (Tax Appeals Tribuna  . Kesi hizi, ambazo zimefunguliwa kati ya mwaka 2009 hadi 2015, zina thamani ya shilingi bilioni   na Dola za Marekani milioni  Endapo kesi hizi zingetolewa uamuzi, huenda baadhi yake Serikali ingeshinda na kupata fedha kwa ajili ya kutekeleza shughuli mbalimbali za maendeleo. Lakini, mbali na kuiokosesha Serikali mapato, ucheleweshaji wa kesi umefanya baadhi ya makampuni, zikiwemo benki, kufilisika. Na hii ni moja ya sababu zinazofanya riba za mikopo ya benki zetu kuwa juu. Wenye Benki wana hofu kuwa wakikopesha inawezekana mkopo usirudishwe, na hata aliyeshindwa kurejesha mkopo, akishitakiwa huenda ikachukua muda mrefu hukumu kutolewa. Badala yake, wanaamua kupandisha riba, ili mtu mmoja akishindwa kurejesha mkopo, aweze kufidiwa na mwenzie. Mheshimiwa Jaji Mkuu; Wageni Waalikwa, Mabibi na Mabwana: Nafahamu kuwa matatizo niliyoeleza sio mageni. Sote tunayafahamu na mara kwa mara tumekuwa tukiyajadili. Mimi mwenyewe niliyazungumza mwaka juzi kwenye Sherehe kama hizi, mwaka jana nikayazungumza tena; na leo nimeyarudia. Nimefanya hivyo kwa makusudi kabisa. Lengo langu nilitaka tukumbushane ili kwa pamoja tuyatafutie majibu yake. Kuna hadithi inayomhusu Mwanasayansi mmoja Maarufu Duniani, Dkt. Albert Einstein. Siku moja alikuwa akisimamia Mtihani wa Fizikia kwenye darasa lake. Mmoja wa wanafunzi akamuuliza: “Dkt. Einstein, mtihani huu mbona kama wa mwaka jana?” Dkt. Einstein akamjibu “Ndio ni kama wa mwaka jana, lakini mwaka huu natarajia kuwa majibu yatakuwa tofauti.” Hivyo basi, na mimi nimeamua kuzungumzia tena mapungufu haya ili tuendelee kuyatafutia ufumbuzi wake, ikiwezekana majibu mapya kulingana na dunia ya sasa. Na kwa sababu hiyo, nimefurahi sana kusikia kuwa kaulimbiu ya Maadhimisho ya Siku ya Sheria Mwaka huu inasema “Matumizi ya TEHAMA katika Utoaji Haki kwa Wakati na kwa Kuzingatia Maadili”. Kaulimbiu hii ni nzuri sana. Jaji Mkuu, Naibu Mwanasheria Mkuu wa Serikali pamoja na Makamu Rais wa Chama Cha Wanasheria wameeleza vizuri na kwa kirefu suala la TEHAMA. Lakini, na mimi niseme tu kwa ufupi kwamba, TEHAMA ina nafasi kubwa katika kushughulikia matatizo mengi yanayokabili mfumo wa usimamizi wa sheria na utoaji haki nchini. TEHAMA itaongeza kasi ya utoaji haki (mathalan kupitia video conference); itadhibiti uzembe na vitendo vya ukiukwaji wa maadili kwa watumishi, ikiwemo majalada kupotea na vitendo vya rushwa. Aidha, TEHAMA itapunguza gharama za uendeshaji Mahakama na kuimarisha ukusanyaji wa mapato. Hivyo basi, nawapongeza Mahakama kwa kaulimbiu hii na kwa kuanza kufanya kazi kwa njia ya TEHAMA. Endeleeni hivyo hivyo. Na sisi Serikali tutaendelea kuwaunga mkono. Mbali na matumizi ya TEHAMA, Mahakama na vyombo vingine havina budi kutekeleza mikakati mingine ya kushughulikia mapungufu yaliyopo kwenye mfumo wetu wa sheria na utoaji haki. Mathalan, mwaka jana  , Serikali ilipitisha Sheria kuhusu Msaada wa Kisheria (Legal Aid Act) ili kuwasaidia wananchi kupata msaada wa kisheria na hatimaye kurahisisha shughuli za utoaji haki. Lakini, jambo la kusikitisha ni kwamba, mpaka sasa kanuni za Sheria hiyo bado hazijakamilika. Na ni miezi takriban tisa sasa imepita. Hivyo basi, napenda kutumia fursa hii, kuagiza vyombo husika, hususan Wizara ya Sheria na Katiba pamoja na Ofisi ya Mwanasheria Mkuu wa Serikali, kuhakikisha kuwa ndani ya mwezi mmoja ujao, kanuni hizo ziwe tayari zimekamilika. Sambamba na hayo, ni vizuri kama Mahakama itaendelea kuhimiza utaratibu wa kuwa na mahakama za kuhama hama (mobile courts). Wakati nikiwa Waziri wa Mifugo na Uvuvi nilishuhudia ufanisi wa mahakama za kuhama hama. Endeleeni pia kuhimiza usuluhishi. Usuluhishi utapunguza sio tu mlundikano wa kesi bali pia idadi ya wafungwa kwenye Magereza yetu. Wakati wa Sherehe za Uhuru mwaka jana nilieleza kuwa nchi yetu ilikuwa na takriban wafungwa takriban 38,000. Wafungwa wanaigharimu Serikali fedha nyingi. Mathalan, katika kipindi cha miaka minne iliyopita, Serikali ilitenga kiasi cha takriban shilingi bilioni 100 kwa ajili ya kuwatunza na kuhudumia wafungwa. Mwaka wa Fedha 2014/2015 zilitengwa shilingi bilioni  ; Mwaka 2015/2016 shilingi bilioni  ; Mwaka 2016/2017 shilingi bilioni   na Mwaka huu wa Fedha shilingi bilioni  Hiki ni kiasi kikubwa ambacho kingeweza kutumika katika kutekeleza miradi mbalimbali ya maendeleo. Hivyo basi, nadhani sasa wakati umefika wa kuanza kuweka msisitizo katika adhabu mbadala, hususan kwa makosa madogo madogo. Najua sheria zipo, kinachohitajika ni kuweka utaratibu na mikakati ya kuzisimamia. Sambamba na hilo, Jeshi la Magereza hamna budi kuweka mikakati itakayowezesha kujitegemea kwa kuwatumia vizuri wafungwa. Hii pia itawasaidia wafungwa kuweza kujitegemea pindi wakimaliza vifungo vyao. Hivi majuzi nilitoa msamaha kwa wafungwa; lakini nimesikitika kusikia kuwa baadhi yao tayari wamekamatwa kwa uhalifu. Hii inaonesha kuwa wakiwa jela wafungwa hawapati mafunzo ya kutosha. Hivyo, ipo haja kwa Magereza kuangalia upya mafunzo inayotoa kwa wafungwa. Tunataka mtu akifungwa, wakati akitoka awe amebadilika na kuwa mtu mwema. Waheshimiwa Viongozi; Wageni Waalikwa, Mabibi na Mabwana: Katika hotuba yake, Mheshimiwa Jaji Mkuu ameeleza baadhi ya changamoto zinazoikabili Mahakama. Ametaja uhaba wa vifaa na vitendea kazi, uhaba wa miundombinu, upungufu wa watumishi  , maslahi, n.k. Serikali inafahamu changamoto hizi. Na bila shaka, mnatambua jitihada tunazozichukua katika kuzishughulikia. Katika kipindi cha miaka miwili iliyopita, Serikali imetoa takriban shilingi bilioni 40 ili kuiwezesha Mahakama kutekeleza miradi mbalimbali ya maendeleo, ikiwemo ujenzi wa miundombinu, ambayo hivi punde Mheshimiwa Jaji Mkuu ameitaja. Ujenzi wa Mahakama Kuu mbili (Kigoma na Mara); za Hakimu Mkazi 5 na za Wilaya 16. Naipongeza Mahakama kwa kusimamia vizuri miradi hiyo. Aidha, nawapongeza kwa kuanza kutekeleza mpango wa kuhamia Dodoma. Nawaahidi kuwa mtakapokuwa tayari kuanza ujenzi Dodoma, Serikali itawaunga mkono. Nitumie fursa hii pia kuwashukuru washirika wetu mbalimbali wa maendeleo, ambao tunashirikiana nao katika kuboresha Mahakama zetu. Benki ya Dunia imekuwa ikifadhili miradi mingi ya Mahakama. Nimefurahi kuona Mwakilishi wa Dunia yupo hapa. Tunawashukuru sana. Endeleeni kutuunga mkono, hususan katika masuala haya ya sheria na utoaji haki; na halikadhalika katika mapambano dhidi ya rushwa. Kuhusu changamoto ya uhaba wa watumishi   pamoja na maslahi yenu, Serikali imezichukua na itazifanyia kazi. Tutasubiri kupokea mapendekezo yenu ya majaji wapya pamoja na maboresho ya maslahi yenu. Lakini, ningependa niseme kwamba, katika kushughulikia changamoto hizi, tutazingatia uwezo wa Serikali. Mheshimiwa Mkuu; Waheshimiwa Viongozi mliopo; Wageni Waalikwa, Mabibi na Mabwana: Nihitimishe hotuba yangu kwa kuushukuru tena uongozi wa Mahakama kwa kunialika kwenye shughuli hii muhimu. Aidha, nawapongeza kwa kazi kubwa mnayoifanya. Ombi langu kwenu, shirikianeni na vyombo vingine, katika kushughulikia mapungufu yaliyopo katika mfumo wetu wa kutoa haki na kusimamia sheria. Kila mmoja wetu, akatimize wajibu wake katika kuwatumikia Watanzania. Mungu Ibariki Siku ya Sheria! Mungu Ibariki Mahakama ya Tanzania! Mungu Ibariki Tanzania! “Ahsanteni sana kwa kunisikiliza”