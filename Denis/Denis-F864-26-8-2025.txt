HOTUBA YA MHESHIMIWA MAKAMU WA RAIS DKT. MOHAMMED GHARIB BILAL WAKATI WA KUFUNGA AWAMU YA KWANZA YA MAANDALIZI YA SENSA YA WATU NA MAKAZI TAREHE 9 MEI, 2012 – TABORA Mhe. Dkt. William Mgimwa (Mb) Waziri wa Fedha; Mhe. Fatma Mwassa Mkuu wa Mkoa; Wakuu wa Wilaya; Waheshimiwa Wabunge; Kamishna wa Sensa; Kamisaa wa Sensa; Katibu Tawala wa Mkoa wa Tabora; Wakurugenzi Watendaji wa Halmashauri; Mkurugenzi Mkuu, Ofisi ya Taifa ya Takwimu; Mtakwimu Mkuu wa Serikali ya Mapinduzi ya Zanzibar; Viongozi wa Vyama vya Siasa; Viongozi wa Madhehebu ya Dini; Wageni Waalikwa; Mabibi na Mabwana Mheshimiwa Waziri wa Fedha, Kwanza kabisa napenda kuwashukuru waandaaji wa hafla hii hasa wewe Mheshimiwa Waziri kwa kunialika kuwa mgeni rasmi katika kufunga Awamu ya Kwanza ya Maandalizi ya Sensa ya Watu na Makazi ya mwaka 2012 ambayo ilihusisha, pamoja na mambo mengine, utengaji wa maeneo ya kuhesabia watu. Pia niwashukuru wananchi wa Tabora kwa kujitokeza kwa wingi kushuhudia tukio hili muhimu la kitaifa. Kukamilika kwa awamu ya kwanza, ni mwanzo wa awamu ya pili ambayo itahusisha uhamasishaji wa umma kuhusu umuhimu wa kushiriki katika Sensa ya Watu na Makazi, mafunzo kwa Makarani na Wasimamizi pamoja na zoezi lenyewe la kuhesabu watu. Ndugu Wananchi, Serikali ya Jamhuri ya Muungano wa Tanzania, iko katika maandalizi ya Sensa ya Watu na Makazi ambayo imepangwa kufanyika nchini kote kuanzia Jumapili ya tarehe 26 Agosti mwaka huu. Itakumbukwa kuwa, Mheshimiwa Rais wa Jamhuri ya Muungano wa Tanzania, alitangaza rasmi dhamira ya Serikali ya kufanya Sensa ya Watu na Makazi mwaka huu wakati akitoa hotuba yake ya kumaliza mwaka 2011. Katika hotuba hiyo, Mhe. Rais alisisitiza kuwa, Sensa ya Watu na Makazi ni moja ya vipaumbele vya Taifa kwa mwaka 2012. Ndugu Wananchi, Kama alivyoeleza Mheshimiwa Waziri wa Fedha, Sensa hii itakuwa ni ya tano kufanyika nchini baada ya Muungano wa Tanganyika na Zanzibar mwaka 1964. Nina imani kuwa, ninyi nyote mnafahamu umuhimu wa Serikali yenu kufanya Sensa. Serikali ya Jamhuri ya Muungano wa Tanzania kama zilivyo Serikali nyingine zote duniani, hufanya Sensa ili kupata taarifa muhimu kwa ajili ya kupanga, kutekeleza na kutathmini mipango ya maendeleo kwa lengo la kuboresha maisha ya wananchi wake. Napenda kuwafahamisha kuwa, hakuna nchi yoyote duniani ambayo inaweza kupanga mipango ya maendeleo ya wananchi wake bila kujua idadi yao, jinsi, umri, hali ya ajira na makazi na umiliki wa raslimali. Ndugu Wananchi, Madhumuni makubwa ya Sensa ya Watu na Makazi ya mwaka 2012 ni kujua idadi ya watu na kukusanya taarifa za kina kuhusiana na watu wote nchini. Kwa maana hiyo, Sensa haikusudii kujua idadi ya watu peke yake, bali pia kupata taarifa nyingine muhimu zinazohusiana na watu hao ambazo Mheshimiwa Waziri amekwishazielezea. Ndugu Wananchi, Taarifa zitakazotokana na Sensa ya mwezi Agosti mwaka huu, zitatumiwa na Serikali, wadau wengine wa ndani na nje ya nchi, na umma kwa ujumla kwa shughuli mbalimbali za maendeleo. Serikali itatumia pia takwimu hizo kwa ajili ya kutunga na kuboresha sera, kufanya maamuzi kwa kuzingatia mahitaji halisi na vigezo vingine kama vile umri, jinsi na vingine vilivyoanishwa kwenye Sensa hii. Ndugu Wananchi, Sensa zote ni muhimu, lakini Sensa ya mwaka huu ina umuhimu wa kipekee kwa kuwa taarifa zitakazokusanywa zitatumika kufuatilia na kutathmini utekelezaji wa Dira za Taifa za Maendeleo za Mwaka 2025 kwa Tanzania Bara, na mwaka 2020 kwa Tanzania Zanzibar; Mkakati wa Kukuza na Kupunguza Umaskini Tanzania Bara (MKUKUTA) na Mkakati wa Kupunguza Umaskini Tanzania Zanzibar (MKUZA). Takwimu hizo zitatumika pia katika kutathmini utekelezaji wa Malengo ya Milenia ifikapo mwaka 2015 na Mpango wa Maendeleo wa Miaka Mitano wa 2011/12 – 2015/16. Ndugu Wananchi, Katika kipindi cha kuhesabu watu, Makarani wa Sensa, Wasimamizi na watendaji wengine watapita kwenye makazi yenu kukusanya taarifa alizozitaja Mheshimiwa Waziri. Nitumie fursa hii kuomba ushirikiano wenu katika kuwapatia taarifa sahihi ili ziweze kutumika kwa madhumuni yaliyokusudiwa. Tukumbuke kwamba, bila kuwa na taarifa sahihi Serikali haitaweza kupanga na kutekeleza mipango inayolenga kuwahudumia ipasavyo. Napenda niwahakikishie kuwa, kwa mujibu wa Sheria ya Takwimu Na. 1 ya mwaka 2002, Sura 351, taarifa zote zitakazokusanywa na Karani wa Sensa zitakuwa ni siri na zitatumika kwa shughuli za kitakwimu tu. Kwa mujibu wa Sheria hii, makarani wa Sensa watakuwa wamekula kiapo cha kutunza siri kabla ya kuanza kazi ya kuhesabu watu na kwa maana hiyo, nawaomba msiwe na hofu wala wasiwasi kwa kuwa zoezi hili halihusiani na masuala ya kodi, siasa na mengine yanayofanana na hayo. Mheshimiwa Waziri katika hotuba yake amesema kwamba, wakati wa Sensa ya majaribio baadhi ya wanaume waliwazuia wake zao kujibu maswali ya Sensa bila ya idhini yao. Wito kwa wanaume wenzangu ni kwamba, tusiwazuie wake zetu kujibu maswali ya Sensa pale wanapostahili kujibu maswali hayo. Ni muhimu sana kwa taarifa zote zinazohusiana na Sensa, zikiwemo za watu wenye ulemavu kutolewa kwa usahihi, kwa kuwa kundi hili kama walivyo watu wengine kwenye jamii linahitaji kupatiwa huduma muhimu. Ndugu Wananchi, Baada ya kukamilika kwa Awamu ya Kwanza ya Maandalizi, changamoto kubwa iliyoko mbele yetu ni kuuandaa umma kwa kuuelimisha na kuuhamasisha kuhusu Sensa ili sote tuamini kwamba Sensa ni jambo jema na lenye manufaa kwetu wote. Zoezi hili ni la Kitaifa hivyo linahitaji uhamasishaji na ushirikishwaji wa wananchi wote. Naomba nitumie fursa hii kuwaomba viongozi wa ngazi zote kuanzia Serikali Kuu hadi Serikali za Mitaa kushirikiana na viongozi wengine katika kusimamia utekelezaji wa shughuli zote za Sensa katika maeneo yao na kuhakikisha kwamba uhamasishaji kuhusiana na Sensa ya Watu na Makazi unatolewa kwa wananchi wote. Nawaomba pia viongozi wa Vyama vyote vya Siasa, Viongozi wa Madhehebu ya Dini na taasisi zake, Viongozi wa mashirika yasiyo ya kiserikali na wengine wote kushirikiana katika kuhamasisha na kuuelimisha umma kuhusu umuhimu wa kushirikiana na Makarani, Wasimamizi na watumishi wengine watakaofanya kazi ya Sensa katika kipindi cha kuhesabu watu ili kufanikisha zoezi hilo. Ikumbukwe kuwa kila mtu atakayelala nchini Usiku wa Kuamkia siku ya Sensa, yaani tarehe 25 Agosti, 2012 kuamkia tarehe 26 Agosti, 2012, lazima ahesabiwe, na ahesabiwe mara moja tu. Zoezi hili litaendelea kwa siku zisizozidi saba. Kwa hiyo, endapo kaya itakuwa haijafikiwa na Karani wa Sensa ndani ya muda huo, itoe taarifa kwa uongozi ulio karibu ili iweze kuhesabiwa. Ndugu Wananchi, Kama ambavyo aliwahi kusema hayati Baba wa Taifa, Mwalimu Julius Nyerere, kuwa “raslimali kubwa ya taifa ni watu wake”. Njia pekee ya kujua ukubwa na hali ya raslimali hii ni kupitia Sensa ya Watu na Makazi, hivyo Sensa ina umuhimu wa kipekee kwa Taifa. Kwa kuzingatia umuhimu wake, Serikali itahakikisha zoezi hili linafanyika kwa ufanisi mkubwa. Ndugu Wananchi, Wito wangu kwenu ni kuwaomba kutoa ushirikiano wa hali ya juu kwa kushirikiana na Makarani wa Sensa pale watakapofika kwenye kaya zenu kuanzia tarehe 26 Agosti, 2012. Aidha, utaratibu maalum unaandaliwa kuchukua taarifa mbalimbali za Sensa kwa watakao kuwa safarini wakati wa kipindi cha kuhesabu watu, watu wasio kuwa na makazi maalumu, watakaokuwa mahotelini na hospitalini. Nia ya Serikali ni kuhakikisha kuwa kila mtu atakayelala nchini usiku wa kuamkia Siku ya Sensa anahesabiwa. Niwaombe pia wananchi kukumbuka kuchukua taarifa za wageni wote watakaolala kwenye nyumba zenu usiku wa kuamkia Siku ya Sensa. Ndugu Wananchi, Baada ya maelezo hayo, naomba nitamke rasmi kwamba Awamu ya Kwanza ya Maandalizi ya Sensa ya Watu na Makazi ya mwaka 2012 yanafungwa rasmi. Nimalizie kwa kuwatakia viongozi na watendaji katika ngazi mbalimbali, na wananchi kwa ujumla, mafanikio mema katika kazi hii muhimu ya Taifa. Sensa kwa Maendeleo: Jiandae Kuhesabiwa AHSANTENI KWA KUNISIKILIZA.