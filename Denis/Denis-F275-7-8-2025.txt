HOTUBA  YA  MHESHIMIWA  KASSIM  MAJALIWA  MAJALIWA  (MB),  WAZIRI  MKUU  WA  JAMHURI  YA  MUUNGANO  WA  TANZANIA  WAKATI  WA  UZINDUZI  WA  MIPANGO  YA  MAENDELEO  YA  KILIMO  YA  WILAYA  (DADPs)  KATIKA  UKUMBI  WA  CHUO  CHA  MIPANGO,  DODOMA  -  TAREHE  2  MACHI,  2022  SALAMU  Mheshimiwa  Innocent  Lugha  Bashungwa(Mb),Waziri  wa  Nchi,  Ofisi  ya  Rais  TAMISEMI;  


Mheshimiwa  Mashimba  Ndaki  (Mb)  Waziri  wa  Mifugo  na  Uvuvi;  Mheshimiwa  Hussein  Bashe  (Mb),  Waziri  wa  Kilimo;  Mheshimiwa  Dkt.  Ashatu  Kijaji  (Mb),  Waziri  wa  Viwanda,  Biashara  na  Uwekezaji;  Mheshimiwa  Antony  Mtaka,  Mkuu  wa  Mkoa  wa  Dodoma  pamoja  na  wakuu  wa  mikoa  wote  mliopo  hapa;  Dkt.  Apollos  Nwafor,  Makamu  wa  Rais  wa  AGRA;  Prof.  Riziki  Silas  Shemdoe,  Katibu  Mkuu  Ofisi  ya  Rais  TAMISEMI  pamoja  na  Makatibu  Wakuu  wote  mliopo  hapa;  Dkt  Switbert  Mkama  Naibu  Katibu  Mkuu  Ofisi  ya  Rais  TAMISEMI;  Wakurugenzi  na  Wataalam  kutoka  Wizara  mbalimbali;  Wakurugenzi  wa  Mamlaka  za  Serikali  za  Mitaa;  Wataalam  wa  Kilimo,  Mifugo  na  Uvuvi;  Wataalam  kutoka  Shirika  la  AGRA;  Wageni  Waalikwa;  Wanahabari  Mabibi  na  Mabwana;  Asalaam  Aleykum!  Bwana  Yesu  Asifiwe!  Tumsifu  Yesu  Kristu!  Nawasalimu  kwa  Jina  la  Jamhuri  ya  Muungano  wa  Tanzania!  SHUKRANI  NA  PONGEZI  Ndugu  Washiriki,  nianze  kwa  kumshukuru  Mwenyezi  Mungu  mwingi  wa  rehema  ambaye  ametuwezesha  kwa  kukutana  leo  kwenye  uzinduzi  wa  Mipango  ya  Kuendeleza  Sekta  ya  Kilimo  ya  Wilaya  (DADPs)  tukiwa  na  afya  njema.  Pili,  nitumie  nafasi  hii  kukushukuru  sana  Mheshimiwa  Innocent  Bashungwa,  Waziri  wa  Nchi  OR  TAMISEMI  kwa  kunialika  nije  kushiriki  nanyi  katika  uzinduzi  wa  mpango  huu  muhimu  kwa  maendeleo  ya  sekta  ya  kilimo.  Tatu,  ninawapongeza  wadau  wote  mlioshiriki  katika  hafla  hii  ya  leo.  Uwepo  wenu  unadhihirisha  kuwa  mmeweka  utayari  katika  kushiriki  kikamilifu  kusimamia  au  kutekeleza  mpango  huu  muhimu  kwa  Taifa  letu.  Nne,  ninapenda  kutoa  pongezi  nyingi  na  kuwashukuru  wote  walioshiriki  kufanikisha  utekelezaji  wa  Mradi  wa  Kuimarisha  Uratibu  wa  ASDP  II  kwenye  Mamlaka  za  Serikali  za  Mitaa.  Mmefanya  kazi  kubwa  sana  kiwemo  uandaaji  wa  maandiko  ambayo  baadae  tutashuhudia  uzinduzi  wake.  Ndugu  Washiriki,  kipekee  ninampongeza  sana  Rais  wa  AGRA  kwa  ushirikiano  wake  na  mchango  wake  mkubwa  katika  kutelekeza  miradi  muhimu  ya  kilimo.  Aidha,  ninawashukuru  sana  menejimenti  na  watendaji  wote  wa  Shirika  la  AGRA  kwa  kuendelea  kuunga  mkono  jitihada  za  Serikali  yetu  katika  kuleta  mapinduzi  ya  kijani.  Hongereni  sana.  SALAMU  ZA  VIONGOZI  WAKUU  WA  NCHI  Ndugu  Washiriki,  kabla  sijaendelea  na  hotuba  yangu  nitumie  fursa  hii  kuwasilisha  salamu  kutoka  kwa  Mheshimiwa  Mama  yetu  Mpendwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  na  Amiri  Jeshi  Mkuu  pamoja  na  Mheshimiwa  Dkt.  Philip  Isdor  Mpango,  Makamu  wa  Rais  wa  Jamhuri  ya  Muungano  wa  Tanzania.  Viongozi  wetu  hawa  wana  matumaini  makubwa  sana  kuwa  utekelezaji  wa  Mpango  wa  Maendeleo  ya  Kilimo  ya  Wilaya  utakaozinduliwa  baadae  leo,  utakuwa  ni  muarobaini  wa  changamoto  mbalimbali  zinazoikabili  sekta  ya  kilimo  hapa  nchini.  Pia,  wanatarajia  viongozi  wote  mliopo  hapa  kila  mmoja  kwa  nafasi  yake  atasimamia  kwa  ukamilifu  utekelezaji  wa  Mpango  huu.  UMUHIMU  WA  SEKTA  YA  KILIMO  Ndugu  Washiriki,  ni  ukweli  usiopingika  kuwa  Tanzania  imeendelea  kutegemea  Sekta  ya  Kilimo  katika  ukuaji  wake  wa  uchumi  na  maendeleo  ya  wananchi  wake.  Kwa  mujibu  wa  takwimu  zilizopo,  sekta  ya  kilimo  inatoa  ajira  kwa  wastani  wa  asilimia  65  ya  Watanzania  wote.  Vilevile,  sekta  ya  kilimo  inachangia  kwa  asilimia  100  ya  chakula  kinachozalishwa  nchini.  Kwa  upande  mwingine  sekta  ya  kilimo  inachangia  zaidi  ya  asilimia  65  kwa  malighafi  viwandani.  Takwimu  hizo  zote  zinaonesha  kuwa,  sekta  ya  kilimo  ni  muhimu  sana  katika  uchumi  na  ustawi  wa  nchi  yetu  kwa  sababu  kuu  tatu.  Mosi,  asilimia  kubwa  ya  Watanzania  wanashiriki  katika  shughuli  za  Kilimo.  Pili,  sekta  ya  kilimo  inachangia  kwa  kiasi  kikubwa  kuongeza  kipato  na  kupunguza  umaskini.  Tatu,  sekta  ya  kilimo  imeendelea  kuwa  chanzo  kikuu  cha  malighafi  kwa  ajili  ya  ukuaji  wa  sekta  ya  viwanda  hapa  nchini.  Ndugu  Washiriki,  kama  mnavyofahamu,  inakadiriwa  kuwa,  nchi  yetu  ina  ardhi  ya  kilimo  yenye  ukubwa  wa  hekta  milioni  44.  Hata  hivyo  ni  kiasi  cha  hekta  milioni  23  sawa  na  asilimia  53  zinazolimwa  kila  mwaka.  Takwimu  hizo,  zinadhihirisha  utajiri  mkubwa  uliopo  nchini  kwetu  upande  wa  ardhi.  Licha  ya  uwepo  wa  ardhi  ya  kutosha  kwa  ajili  ya  shughuli  za  kilimo  bado  hatujaweza  kuitumia  kikamilifu  kutokana  na  ukweli  kwamba  kilimo  chetu  kimekuwa  kikikabiliwa  na  changamoto  mbalimbali  ikiwemo  ya  matumizi  ya  teknolojia  duni.  Kutokana  na  ukweli  huo,  mageuzi  makubwa  katika  sekta  ya  kilimo  yanahitajika.  Tunataka  mageuzi  yatakayochangia  kuleta  mabadiliko  makubwa  katika  ukuaji  wa  uchumi,  kuongeza  ajira  hususan  kwa  wananchi  vijijini  na  kuwezesha  ukuaji  wa  sekta  ya  viwanda.  Maendeleo  katika  sekta  ya  viwanda  yanategemea  sana  mageuzi  katika  sekta  ya  kilimo.  UTEKELEZAJI  WA  PROGRAMU  YA  KUENDELEZA  SEKTA  YA  KILIMO  (Agricultural  Sector  Development  Programme  -  ASDP)  Ndugu  Washiriki,  Serikali  kwa  kutambua  umuhimu  wa  kilimo  nchini  pamoja  na  mambo  mengine  kwa  maendeleo  ya  sekta  ya  viwanda,  kupitia  Wizara  za  Sekta  ya  Kilimo  ilianza  kutekeleza  Programu  ya  Kuendeleza  Sekta  ya  Kilimo  Awamu  ya  Kwanza  kuanzia  mwaka  2006/2007  hadi  mwaka  2014/2015.  Lengo  lilikuwa  ni  kuhakikisha  kuwa  Sekta  ya  Kilimo  nchini  inakuwa  endelevu  na  yenye  tija  ili  kuliwezesha  Taifa  kujitosheleza  kwa  chakula;  kuongeza  mapato  ya  wakulima,  wafugaji  na  wavuvi;  kuwa  chanzo  cha  kuaminika  cha  malighafi  ya  sekta  ya  viwanda;  na  kuendelea  kuwa  chanzo  kikuu  cha  ajira  kwa  wananchi.  Ndugu  Washiriki,  pamoja  na  nia  hiyo,  sekta  ya  kilimo  imeendelea  kukabiliwa  na  changamoto  mbalimbali  ikiwa  ni  pamoja  na:-  i.  Ukosefu  wa  njia  bora  za  matumizi  endelevu  ya  ardhi  ya  kilimo,  ii.  Uhaba  wa  miundombinu  ya  maji/mabwawa  kwa  ajili  ya  kilimo  cha  umwagiliaji  na  uzalishaji  wa  mifugo  na  uvuvi,  iii.  Uhaba  wa  pembejeo  za  kilimo,  mifugo  na  uvuvi,  upungufu  wa  wataalamu  wa  huduma  ya  Ugani,  iv.  Uhaba  wa  miundombinu  ya  kuhifadhi  mazao  na  kuongeza  thamani,  miundombinu  kwa  ajili  ya  huduma  za  afya  ya  mimea  na  mifugo,  na  v.  Masoko  ya  mazao  ya  kilimo,  mifugo  na  uvuvi.  Ndugu  Washiriki,  Serikali  imeandaa  Awamu  ya  Pili  ya  Programu  ya  Kuendeleza  Sekta  ya  Kilimo  (ASDP  II)  ili  kukabiliana  na  changamoto  hizo.  Lengo  kuu  la  programu  hii  ni  kukifanya  kilimo,  ufugaji  na  uvuvi  kuwa  cha  kisasa  na  cha  kibiashara;  chenye  tija  na  ambacho  mazao  yake  yatakuwa  yameongezewa  thamani,  ili  kuhakikisha  kuwa  Taifa  linajitosheleza  kwa  chakula;  kuimarisha  uchumi;  kuongeza  kipato  cha  wakulima;  kuwa  kichocheo  cha  kukua  kwa  viwanda;  na  kuongeza  ajira.  Ndugu  Washiriki,  Mafanikio  ya  utekelezaji  wa  Program  ya  Kuendeleza  Sekta  ya  Kilimo  Awamu  ya  Pili  yanategemea  sana  utekelezaji  wa  Mipango  ya  Maendeleo  ya  Sekta  ya  Kilimo  ya  Wilaya.  Mipango  ya  Maendeleo  ya  Kilimo  ya  Wilaya  ndiyo  inayotafsiri  taswira  pana  ya  Mpango  wa  kitaifa  kwenye  uhalisi  wake  katika  eneo  ya  wilaya  husika.  Mipango  ya  Mendeleo  ya  Kilimo,  Mifugo  na  Uvuvi  ya  Wilaya  inachambua  na  kuweka  vipaumbele  vya  mazao,  maeneo  machache  na  ya  kimkakati  yatakayoendelezwa  katika  ngazi  ya  wilaya,  fursa  zilizopo  katika  uendelezaji  wa  mazao  hayo,  uchambuzi  wa  kina  wa  changamoto  na  kupendekeza  afua  ambazo  zinajibu  changamoto  hizo  kwa  uhalisia.  Kazi  hii  ya  upembuzi  imefanywa  kwa  ukamilifu  kwenye  Mamlaka  za  Serikali  za  Mitaa  zilizopata  ufadhili  wa  AGRA,  Nitumie  fursa  hii,  kuwaomba  AGRA  waendelee  kuwezesha  uandaaji  wa  Mipango  hii  katika  Halmashauri  154  zilizosalia  ili  nazo  ziweze  kuandaa  Mipango.  Ndugu  Washiriki,  ili  malengo  ya  Program  ya  kuendeleza  Sekta  ya  Kilimo,  Mifugo  na  Uvuvi  yaweze  kufikiwa  ni  lazima  tufanye  yafuatayo:-  i.  Kuimarisha  miuondombinu  ya  maji  kwa  ajili  ya  uzalishaji  wa  mazao  ya  kilimo,  mifugo  na  uvuvi  na  matumizi  endelevu  ya  ardhi  ikiwa  ni  pamoja  na  kuimarisha  kilimo  cha  umwagiliaji  ili  kupunguza  utegemezi  wa  mvua  kwa  kwa  kujenga  mabwawa  makubwa  ya  kuhifadhi  maji  kwa  ajili  ya  kilimo  cha  umwagiliaji  na  uzalishaji  wa  mifugo  na  uvuvi.  ii.  Kutafutia  ufumbuzi  wa  kudumu  migogoro  ya  wakulima  na  wafugaji  kwa  kuandaa  mipango  ya  matumizi  bora  ya  ardhi  ya  kilimo.  Hiyo  itahusisha  upimaji  wa  ardhi  na  kutoa  hati  miliki  kwa  wakulima  wadogo,  wakati  na  wakubwa.  iii.  Kuongeza  Uzalishaji  na  Tija  kwa  kuimarisha  upatikanaji  wa  pembejeo  na  zana  za  kilimo,  mifugo  na  uvuvi  ili  kuongeza  tija  na  uzalishaji  kwa  kuzingatia  matumizi  ya  teknolojia  ya  kisasa  pamoja  na  kuwaunganisha  wakulima,  wafugaji  na  wavuvi  na  Benki  ya  Maendeleo  ya  Kilimo  na  taasisi  nyingine  za  kifedha.  iv.  Kuimarisha  masoko  na  kuongeza  thamani  ya  mazao  ya  Kilimo,  Mifugo  na  Uvuvi  kwa  kushirikisha  sekta  binafsi  kujenga  miundombinu  ya  masoko  na  maghala  bora  ya  kuhifadhia  mazao  mbalimbali  hususan  vijijini,  kujenga  masoko  ya  kimkakati  katika  maeneo  ya  mipaka  ya  nchi  ili  kuwapa  wakulima  fursa  ya  kuuza  mazao  yao  nje  ya  nchi;  na  kuhamasisha  sekta  binafsi  kuanzisha  viwanda  vya  kusindika  mazao  ya  mifugo  na  uvuvi  hususan  kwenye  maeneo  ya  uzalishaji  wa  mazao  hayo  ili  kuongeza  thamani.  v.  Kuimarisha  ushirikiano  na  wadau  mbalimbali  wa  sekta  ya  kilimo.  Mafanikio  ya  Program  hii  yanategemea  mkakati  madhubuti  wa  utekelezaji  ikiwa  ni  pamoja  upatikanaji  wa  fedha  za  kutekeleza  Mipango  hii.  Katika  hili  Serikali  iko  tayari  kushirikiana  na  wadau  wote  na  itaendelea  kusimamia  kikamilifu  utekelezaji  wa  mipango  hiyo.  Nitoe  wito  kwa  Washirika  wa  Maendeleo  (Development  Partners)  kushirikiana  na  Serikali  katika  kutekeleza  Mipango  hii.  MAENEO  YA  MSISITIZO  NA  MAELEKEZO  YA  SERIKALI  Ndugu  Viongozi  na  Washiriki,  nikiwa  naelekea  kuhitimisha  hotuba  yangu  fupi  nitumie  nafasi  hii  kusisitiza  mambo  muhimu  yafuatayo:-  Ofisi  ya  Rais  -  TAMISEMI  kupitia  Halmashauri  zote  nchini  ziendelee  kutenga  maeneo  ili  kuwawezesha  wananchi  kufanya  shughuli  za  kilimo  na  shughuli  nyingine  kama  vile  ufugaji.  Ofisi  ya  Rais  TAMISEMI  na  Wizara  ya  Kilimo  kuandaa  na  kusimamia  utekelezaji  wa  mkakati  madhubuti  wa  kusimamia  utendaji  kazi  wa  maafisa  ugani  ili  kuongeza  uzalishaji  na  tija  katika  kilimo.  Maafisa  Ugani  wasimamiwe  kikamilifu  ili  kuimarisha  huduma  za  ugani  kwa  wakulima.  Halmashauri  zote  nchini  kuhakikisha  zinatenga  fedha  kutoka  katika  mapato  yake  ya  ndani  kutekeleza  Mipango  ya  Maendeleo  ya  Kilimo,  Mifugo  na  Uvuvi  ya  Wilaya.  Kwa  kuwa  asilimia  kubwa  ya  rasilimali  za  utekelezaji  wa  ASDP  II  zinalenga  kuelekezwa  katika  Mamlaka  ya  Serikali  za  Mitaa,  Wakuu  wa  Mikoa,  Makatibu  Tawala  wa  Mikoa  na  Wakurugenzi  Watendaji  wa  Mamlaka  za  Serikali  za  Mitaa  waongeze  usimamizi  wa  fedha  na  rasilimali,  kujenga  uwezo  wa  kusimamia  utekelezaji  wa  miradi  katika  ngazi  mbalimbali,  na  kubuni  vyanzo  vingine  vya  kupata  fedha  za  kuendeleza  miradi  ya  kuendeleza  kilimo.  Wizara  ya  Kilimo  iimarishe  ushirika  kwa  wakulima,  wafugaji  na  wavuvi  ili  wawe  na  nguvu  ya  pamoja  na  waweze  kufikiwa  kiurahisi  na  kupata  huduma  stahiki.  Wizara  ya  Fedha  na  Mipango  kuweka  kipaumbele  cha  utekelezaji  wa  mipango  hii  pamoja  na  kutafuta  fedha  kuwezesha  utekelezaji  wake.  Taasisi  za  Fedha  zijipange  kutambua  Hati  Miliki  za  ardhi  za  wakulima  kama  dhamana  ya  kupata  mikopo.  Sensa  ya  Watu  na  Makazi  Ndugu  Viongozi  na  Washiriki,  sote  tunafahamu  kuwa  mwezi  Agosti  mwaka  huu  nchi  yetu  itaendesha  zoezi  la  sensa  ya  watu  na  makazi.  Aidha,  tunafahamu  kwamba  Serikali  imeanza  kusimika  mfumo  wa  anwani  za  makazi  na  postikodi  katika  maeneo  mbalimbali  nchini.  Nitumie  nafasi  hii  kuwasisitiza  kwa  mara  nyingine  Wakuu  wote  wa  Mikoa  kusimamia  zoezi  hilo  na  kuhakikisha  linatekelezwa  katika  mfumo  wa  operesheni.  Nasisitiza  tena  zoezi  hili  likamilike  Mei  2022  na  kuwezesha  utekelezaji  wa  sensa  ya  watu  na  makazi  Agosti  2022.  Tahadhari  ya  UVIKO-19  Ndugu  Viongozi  na  Washiriki,  nitumie  fursa  hii  kuwasisitizeni  kuendelea  kuwahamasisha  Watanzania  kuchukua  tahadhari  dhidi  ya  UVIKO-  19.  Licha  ya  hali  ya  UVIKO-  19  kuendelea  kuwa  shwari  tudumu  kuzingatia  na  kufuata  maelekezo  yanayotolewa  na  wataalamu  wetu  wa  Afya.  Pia,  tuendelee  kuhamasisha  wananchi  kupata  chanjo  bado  zinatolewa  bure  katika  vituo  vyetu  vya  afya.  Kila  mmoja  wetu  kwa  nafasi  yake  aendelee  kuwa  balozi  mzuri  kwa  kuhamasiaha  kampeni  dhidi  ya  UVIKO-  19.  MWISHO  Ndugu  Viongozi  na  Washiriki,  kabla  ya  kumaliza  hotuba  yangu  ninaomba  nitoe  shukrani  za  dhati  kwa  wakulima  wote  nchini  kwa  kazi  kubwa  ya  uzalishaji  wa  mazao  ya  chakula  na  biashara.  Nitumie  fursa  hii  pia  kuwashukuru  wafugaji  kwa  kazi  kubwa  wanayoifanya  katika  uzalishaji  wa  ufugaji  wa  mifugo  mbalimbali,  bila  kuwasahau  wavuvi  kwa  kazi  yao  ya  uvuvi  na  ukuzaji  wa  viumbemaji.  Nimalizie  kwa  kuwashukuru  wadau  wengine  wote  kwa  michango  yao  katika  kuendeleza  sekta  za  kilimo,  mifugo  na  uvuvi.  Baada  ya  kusema  hayo,  sasa  nipo  tayari  kufanya  kazi  uzinduzi  wa  Mipango  ya  Kuendeleza  Sekta  ya  Kilimo,  Mifugo  na  Uvuvi  ya  Wilaya  nikiwa  na  matumaini  makubwa  kuwa  sasa  Watanzania  tumeupata  ufunguo  wa  maendeleo  yetu  sote.  Nawatakia  kila  la  heri  na  mafanikio  katika  utekelezaji  wake.  ASANTENI  SANA  KWA  KUNISIKILIZA  