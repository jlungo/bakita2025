  JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  KATIKA  MBIO  ZA  CRDB  MARATHON  2022,  DAR  ES  SALAAM  VIWANJA  VYA  FARASI  14  AGOSTI  2022  Mheshimiwa  Dkt.  Jakaya  Mrisho  Kikwete,  Rais  Mstaafu  wa  Awamu  ya  Nne,  pamoja  na  Mheshimiwa  Mama  Salma  Kikwete  (Mb);  Mheshimiwa  Mussa  Azan  Zungu  (Mb.),  Naibu  Spika  wa  Bunge  la  Jamhuri  ya  Muungano  wa  Tanzania;  Waheshimiwa  Mawaziri  mliopo  mkiongozwa  na  Mheshimiwa  Mohamed  Mchengerwa  (Mb),  Waziri  wa  Utamaduni,  Sanaa  na  Michezo;  Mheshimiwa  Amos  Makala,  Mkuu  wa  Mkoa  wa  Dar  es  Salaam;  Dkt.  Ally  Hussein  Laay,  Mwenyekiti  wa  Bodi  ya  Wakurugenzi  ya  Benki  ya  CRDB;  Ndugu  Abdulmajid  Nsekela,  Mkurugenzi  Mtendaji  wa  Benki  ya  CRDB;  Waheshimiwa  Mabalozi  na  Wakuu  wa  Mashirika  ya  Kimataifa  mliopo;  Viongozi  wote  wa  Chama  na  Serikali;  Menejimenti  na  Wafanyakazi  wote  wa  Benki  ya  CRDB;  Profesa  Mohamed  Janabi,  Mkurugenzi  Mtendaji  wa  Taasisi  ya  Moyo  ya  Jakaya  Kikwete;  Bi.  Brenda  Msangi,  Mkurugenzi  Mtendaji  wa  Hospitali  ya  CCBRT;  Viongozi  wa  Taasisi  mbalimbali;  Wageni  wetu  wote  kutoka  nchi  za  Nje;  Wadau  wote  waliofanikisha  mbio  hizi  ambao  ni  pamoja  na  Taasisi  ya  Sanlam,  Clouds  Media  na  Taasisi  ya  Bima  ya  Strategis;  Washiriki  wote  wa  Mbio  hizi  za  hisani;  Ndugu  Wanahabari,  Wageni  waalikwa,  Mabibi  na  Mabwana  Jamhuri  ya  Muungano  wa  Tanzania……CRDB  Marathon  2022  oyee!!  Awali  ya  yote,  namshukuru  mwenyezi  Mungu  kwa  kutujalia  afya  njema  kuweza  kushiriki  kwenye  Mbio  hizi  za  hisani  za  mwaka  huu  2022  zijulikanazo  kama  CRDB  Marathon  2022.  Kwa  niaba  ya  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  na  watanzania  wote,  napenda  kuwakaribisha  wageni  wote  kutoka  nje  ya  nchi  waliokuja  kushiriki  nasi.  We  warmly  welcome  to  Tanzania  all  our  guests  from  other  countries  who  have  come  to  join  us  in  this  gracious  event.  Nimefurahi  sana  kuona  mwitikio  mkubwa  wa  wananchi  na  wadau  wengi  kushiriki  mbio  hizi  za  hisani.  Hii  inadhihirisha  kukubalika  kwa  mbio  hizi  na  pia  utayari  wa  wananchi  pamoja  na  wadau  mbalimbali  kuwa  sehemu  ya  suluhisho  katika  utatuzi  wa  changamoto  zilizopo  kwenye  jamii  yetu.  Hivyo,  sisi  kama  viongozi  wa  Serikali  hatuna  budi  kuwashukuru  na  kuwaunga  mkono.  Asanteni  sana.  Waheshimiwa  Viongozi  wote  mliopo  Wananchi  na  Wageni  Waalikwa;  Kipekee  kabisa,  naomba  nikushukuru  sana  Mkurugenzi  Mtendaji  wa  Benki  ya  CRDB,  Bwana  Abdulmajid  Nsekela  kwa  kunialika  kuja  kushiriki  katika  Mbio  hizi.  Aidha,  naupongeza  Uongozi  mzima  wa  Benki  ya  CRDB,  wanahisa,  Bodi  ya  Wakurugenzi,  Wadhamini,  Wafanyakazi  wa  Benki  hii  pamoja  na  wadau  wote  waliohusika  kuandaa  na  kufanikisha  mbio  hizi  muhimu  sana.  Nawashukuru  kwa  dhati  Benki  ya  CRDB  kwa  ubunifu  huu  wa  kuandaa  mbio  hizi  za  hisani,  CRDB  Bank  Marathon,  ambazo  zinafanyika  kwa  mwaka  wa  tatu  mfululizo  kwa  mafanikio,  huku  mkizidi  kushirikisha  wadau  mbalimbali  kuchangia  fedha  za  kusaidia  maeneo  yenye  uhitaji  mkubwa  katika  jamii  yetu.  Nimependa  sana  kuona  watanzania  wengi  pamoja  na  wageni  marafiki  zetu,  mmejitokeza  kuchangia  watoto  wetu  ili  waweze  kupata  huduma  za  upasuaji  wa  moyo  kupitia  ushiriki  wenu  kwenye  CRDB  Bank  Marathon.  Hivi  sasa,  Taasisi  yetu  ya  Moyo  ya  Jakaya  Kikwete  inaweza  kuhudumia  watoto  250  hadi  300  kwa  mwaka  ambayo  ni  sawa  na  asilimia  10  tu  ya  mahitaji  yote  ya  nchi  kwa  mwaka.  Gharama  za  upasuaji  na  kuhudumia  mtoto  mmoja  ni  kati  ya  Shilingi  milioni  mbili  (2,000,000)  hadi  Shilingi  milioni  kumi  na  moja  (11,000,000)  ikitegemea  ukubwa  wa  tatizo.  Mtakubaliana  na  mimi  kuwa  gharama  hizi  ni  za  juu  sana  kwa  Mtanzania  wa  kawaida.  Kwa  takwimu  zilizopo,  hadi  kufikia  mwezi  Juni  mwaka  huu  2022,  Hospitali  imekuwa  na  wagonjwa  takribani  750  ambao  wanahitaji  kufanyiwa  upasuaji  mkubwa  na  mdogo  wa  moyo.  Hii  inadhihirisha  ni  kwa  kiasi  gani  fedha  hizi  mnazochangia  zinahitajika  sana.  Nimefurahishwa  pia  na  uamuzi  wa  CRDB  Bank  kutumia  Marathon  ya  mwaka  huu  kuchangisha  fedha  kwa  ajili  ya  akina  mama  wenye  ujauzito  hatarishi  ili  wapate  huduma  stahiki  katika  Hospitali  ya  CCBRT  ambayo  ni  mdau  mkubwa  wa  Serikali  kwenye  kuboresha  utoaji  huduma  za  mama  na  mtoto.  Ijapokuwa  kwa  sasa  hakuna  takwimu  maalum  kuonesha  idadi  ya  wanawake  wenye  ujauzito  hatarishi,  sisi  sote  ni  mashahidi  kuwa  miaka  ya  hivi  karibuni  kumekuwa  na  uhitaji  mkubwa  wa  huduma  za  dharura  kwa  mama  mjamzito  katika  kipindi  cha  ujauzito  au  kujifungua.  Tumeshuhudia  kinamama  wengi  pamoja  na  watoto  wakipoteza  maisha  kutokana  na  mimba  hatarishi.  Changamoto  kubwa  kwenye  upatikanaji  wa  huduma  hii  ni  upungufu  wa  watalaam  wenye  sifa  stahiki  katika  ngazi  zote  za  huduma  nchini  hususan  kwenye  huduma  za  afya  ngazi  ya  msingi.  Hivyo  michango  yenu  itaokoa  maisha  ya  kinamama  wengi  pamoja  na  watoto  wao.  Asanteni  sana.  Waheshimiwa  Viongozi  wote  mliopo  Wananchi  na  Wageni  Waalikwa;  Mbio  hizi  za  hisani  zinatupatia  nafasi  nyingine  sisi  upande  wa  Serikali  kushirikiana  na  wadau,  taasisi  na  sekta  binafsi  katika  kutafuta  suluhu  ya  changamoto  mbalimbali  kuhusu  upatikanaji  wa  huduma  za  jamii  hapa  nchini.  Benki  ya  CRDB  imekuwa  mstari  wa  mbele  katika  utoaji  wa  huduma  za  fedha  na  misaada  ya  kijamii.  Mbali  na  kutengeneza  fursa  za  ajira,  biashara  na  ujasiriamali,  kupitia  mbio  hizi  za  hisani,  Benki  ya  CRDB  imeweza  kutoa  takriban  Shilingi  bilioni  1  kusaidia  wananchi  wa  kipato  cha  chini  kupata  matibabu  katika  Taasisi  ya  Moyo  ya  Jakaya  Kikwete.  Aidha,  fedha  hizo  pia  zimewezesha  uanzishwaji  wa  kituo  cha  kisasa  cha  taarifa  na  huduma  kwa  wagonjwa  katika  Taasisi  ya  Saratani  ya  Ocean  Road.  Kadhalika,  fedha  hizo  pia  zimetumika  katika  uhifadhi  na  utunzaji  wa  mazingira  yetu  kupitia  kampeni  ya  “Pendezesha  Tanzania”.  Tunawapongeza  sana  sana  Benki  ya  CRDB  pamoja  na  wachangiaji  wote  kwa  jitihada  hizi  njema.  Waheshimiwa  Viongozi,  Wananchi  na  Wageni  Waalikwa;  Mazoezi  ya  mwili  ni  muhimu  sana  kwa  afya  njema.  Aidha,  maendeleo  ya  nchi  yetu  yanahitaji  nguvukazi  yenye  afya  njema.  Hata  hivyo,  Watanzania  wengi,  hususan  wanaoishi  mijini,  wanakabiliwa  na  hali  ya  uzito  uliozidi  (overweight).  Inasikitisha  kuona  kuwa  vijana  wengi  siku  hizi  wanapoteza  maisha  kutokana  na  magonjwa  yasiyo  ya  kuambukiza  kama  vile  kisukari  na  shinikizo  la  damu;  magonjwa  ambayo  kwa  kiasi  kikubwa  husababishwa  na  mtindo  wa  maisha,  ulaji  usiofaa  na  kutofanya  mazoezi  mara  kwa  mara.  Nafurahi  kupitia  mbio  hizi,  Benki  ya  CRDB  mnaelimisha  watanzania  juu  ya  kutunza  afya,  uwepo  wa  magonjwa  yasiyoambukizwa,  jinsi  ya  kuyatambua,  kujikinga  pale  inapowezekana  na  upatikanaji  wa  tiba.  Nawasihi  sana  hata  baada  ya  leo,  muendelee  kuhimiza  watanzania  wote  kuishi  maisha  yanayofuata  misingi  ya  afya  bora,  kuendelea  kufanya  mazoezi  pamoja  na  kuwa  na  bima  ya  afya.  Aidha,  napenda  kuwasihi  watanzania  wenzangu,  utaratibu  wa  kufanya  mazoezi  uwe  ni  wa  kudumu  kwa  kila  mmoja  ili  kujiepusha  na  maradhi  na  pia  kujipunguzia  sisi  wenyewe  pamoja  na  Serikali  mzigo  mkubwa  wa  gharama  za  matibabu  ya  magonjwa  yanayoweza  kuepukika  kwa  kufanya  mazoezi  mara  kwa  mara.  Ndugu  Viongozi,  Wageni  waalikwa,  Mabibi  na  Mabwana  Uamuzi  wa  Benki  ya  CRDB  kusajili  mbio  hizi  Kimataifa  ni  mzuri  kwa  sababu  unatoa  fursa  kwa  wanariadha  wetu  kufikia  muda  wa  kukimbia  unaotambulika  Kimataifa  na  hivyo  kuwawezesha  kushiriki  mbio  za  kimataifa.  Ni  uamuzi  ambao  pamoja  na  faida  nyingine,  umesaidia  pia  kuziba  hilo  ombwe  lililokuwepo  katika  tasnia  yetu  ya  michezo.  Tunawashukuru  na  kuwapongeza  sana.  Kupitia  mbio  hizi  sasa  tutaungana  na  “Kili  marathon”  kupokea  watalii  wa  kimichezo  kutoka  nchi  mbalimbali  ambao  pamoja  na  kukimbia,  watapata  pia  fursa  ya  kuona  vivutio  vya  utalii  vilivyopo  nchini  pamoja  na  fursa  za  biashara  na  uwekezaji.  Napenda  niwahakikishie  kuwa  Serikali  itaendelea  kuwaunga  mkono  na  kushirikiana  nanyi  ili  kuhakikisha  hiki  mlichokianzisha  kinaleta  tija  zaidi  katika  tasnia  ya  michezo  na  hata  kiuchumi  pia.  Waheshimiwa  Viongozi  wote  mliopo  Wananchi  na  Wageni  Waalikwa;  Pamoja  na  mafanikio  mengi  tuliyoyapata  kupitia  Mbio  hizi  za  CRDB  Marathon,  bado  kuna  changamoto  nyingi  zinazoikumba  jamii  yetu.  Naomba  nitumie  fursa  hii,  kutoa  rai  kwenu  Benki  ya  CRDB  pamoja  na  taasisi  nyingine  za  kifedha,  wadau  wa  maendeleo,  taasisi  za  umma  na  sekta  binafsi  kuisaidia  Serikali  kupambana  na  changamoto  zifuatazo:  Jambo  la  kwanza,  ambalo  ningependa  kusisitiza  hapa  ni  kuhusu  lishe.  Kufanya  mazoezi  ni  jambo  jema  lakini  haitoshi.  Ni  lazima  pia  kula  chakula  bora  na  cha  kutosha  chenye  virutubisho  ambavyo  ni  msingi  wa  afya  njema.  Lakini  kiuhalisia  hali  ya  Afya  na  Lishe  miongoni  mwa  Watanzania  hususan  baadhi  ya  akina  mama  wajawazito  na  watoto  chini  ya  umri  wa  miaka  mitano  bado  sio  ya  kuridhisha.  Hii  ina  maana  kuwa,  tusipochukua  hatua,  baada  ya  miaka  kadhaa  tutakuwa  na  Taifa  lenye  nguvukazi  ya  watu  wenye  uwezo  mdogo  wa  kufikiri  na  tija  ndogo  katika  kazi  za  aina  zote!  Hivyo  naomba  nitumie  fursa  hii  kutoa  wito  kwenu  Benki  ya  CRDB,  mabenki  mengine  na  taasisi  mbalimbali  nchini  kusaidiana  na  Serikali  kutoa  elimu  ya  lishe  kwa  jamii  yetu  pamoja  na  kuhamasisha  kufanya  mazoezi  kama  hivi  leo.  Jambo  la  pili,  ambalo  ningependa  mtupie  jicho,  ni  kuhusu  kusaidia  watoto  wanaozaliwa  kabla  ya  wakati  (Watoto  Njiti).  Ijapokuwa  tatizo  hili  hutokea  bila  ya  sababu  maalum  (spontaneous  delivery),  lakini  wakati  mwingine  husababishwa  na  ujauzito  wa  mapacha,  magonjwa  ambukizi  na  magonjwa  ya  muda  mrefu  kama  kisukari  na  shinikizo  la  juu  la  damu.  Hapa  nchini,  takwimu  zinaonesha  kuwa,  kwa  mwaka,  watoto  laki  mbili  (200,000)  huzaliwa  kabla  ya  wakati  na  kati  ya  hao  takribani  watoto  elfu  tisa  mia  tano  (9,500)  hufariki  ndani  ya  kipindi  cha  mwaka  mmoja  baada  ya  kuzaliwa.  Hii  ni  sawa  na  asilimia  4.75  ya  watoto  wote  wanaozaliwa  kabla  ya  wakati.  Serikali  inaendelea  kuboresha  na  kuimarisha  huduma  za  watoto  njiti,  lakini  katika  vituo  vyetu  vya  kutolea  huduma  za  afya  bado  kuna  upungufu  wa  vifaa  tiba  vya  kusaidia  watoto  hawa.  Hivyo,  naomba  kutoa  wito  kwenu  pamoja  na  taasisi  nyingine,  kushirikiana  na  Serikali  kukabiliana  na  changamoto  hii.  Aidha,  nawaomba  pia  muwekeze  katika  kutoa  elimu  ya  afya  ya  uzazi  hasa  vijijini  ili  kukabiliana  na  ongezeko  la  watoto  njiti  katika  jamii  yetu.  Waheshimiwa  Viongozi  wote  mliopo  Wananchi  na  Wageni  Waalikwa;  Jambo  la  Tatu,  ni  suala  la  mabadiliko  ya  tabianchi  duniani  na  uhifadhi  wa  mazingira.  Suala  la  mazingira  ni  mojawapo  ya  vipaumbele  muhimu  vya  Serikali  ya  Awamu  ya  Sita.  Serikali  inatambua  na  kupongeza  mchango  wa  Sekta  binafsi,  pamoja  na  wadau  katika  kuunga  mkono  juhudi  za  kukabiliana  na  mabadiliko  ya  tabianchi  na  kutunza  na  kuhifadhi  mazingira  hapa  nchini.  Hata  hivyo,  pamoja  na  juhudi  zote,  bado  tatizo  ni  kubwa.  Mbali  na  ongezeko  la  gesijoto  kutokana  na  shughuli  za  viwandani,  mabadiliko  ya  tabianchi  na  uchafuzi  wa  mazingira  huchangiwa  kwa  kiasi  kikubwa  na  shughuli  za  binadamu,  yaani  tabiawatu,  kama  kukata  miti  hovyo;  kuchoma  misitu;  kutupa  takataka  hovyo  kwenye  vyanzo  vya  maji  na  nchi  kavu;  kilimo  cha  kuhamahama;  ujenzi  holela;  na  ufugaji  usiozingatia  tija.  Hapa  nchini  tumeshuhudia  madhara  ya  mabadiliko  ya  tabianchi  ikiwa  ni  pamoja  na  ukame  wa  muda  mrefu,  mvua  zisizotabirika,  na  hata  kusababisha  kutoweka  kwa  mazingira  asilia.  Athari  hizi  pia  zinaleta  changamoto  kwenye  uzalishaji  katika  sekta  zetu  za  kilimo,  uvuvi  pamoja  na  ufugaji.  Ili  kukabiliana  na  changamoto  hii,  hatuna  budi  kutunza  mazingira  yetu  kwa  kupendezesha  miji  yetu  na  kufanya  usafi;  kulinda  vyanzo  vya  maji;  kulinda  misitu  na  kupanda  miti  kwa  wingi  ili  kupunguza  ongezeko  la  Hewa  Ukaa,  na  hivyo  kuongeza  upatikanaji  wa  hewa  safi.  Nafahamu  Benki  ya  CRDB  imekuwa  ikishirikiana  kwa  karibu  na  Ofisi  yangu  ambayo  ina  jukumu  la  kusimamia  utunzaji  na  uhifadhi  wa  mazingira  hapa  nchini.  Tunawashukuru  na  kuwapongeza  sana!  Hivyo,  naomba  nitumie  fursa  hii  kuzisihi  taasisi  nyingine  za  kifedha  na  wadau  wengine  kuunga  mkono  juhudi  hizi  hasa  katika  kuhamasisha,  kukuza  uelewa  na  kujenga  uwezo  wa  jamii  na  taasisi  mbalimbali  katika  kuhifadhi  mazingira  yetu.  Serikali  inaendelea  na  kampeni  kote  nchini  kujanisha  na  kupendezesha  miji  yetu.  Sasa  natoa  wito  kwenu,  mtuunge  mkono.  Kwa  kufanya  hivyo  mtachangia  juhudi  za  Serikali  katika  kukabiliana  na  mabadiliko  ya  tabianchi  na  pia  kutekeleza  mikataba  ya  kimataifa  kama  Mkataba  wa  Kyoto  (Kyoto  Protocol)  2005;  na  Mkataba  wa  Paris  (Paris  Agreement,  2015).  Nina  imani  kwamba  tukiunganisha  nguvu  zetu,  hili  linawezekana.  Jambo  la  nne  na  la  mwisho,  kama  mtakumbuka,  wakati  wa  uzinduzi  wa  Jengo  la  Makao  Makuu  ya  Benki  ya  CRDB,  Mheshimiwa  Rais  wa  Jamhuri  ya  Muungano  wa  Tanzania  alisisitiza  na  kuzitaka  taasisi  za  kifedha  nchini  kuiwezesha  sekta  binafsi  ishiriki  katika  kilimo,  hasa  cha  umwagiliaji  ambacho  ndiyo  kipaumbele  cha  Serikali  kwa  mwaka  huu  wa  fedha.  Nawapongeza  Benki  ya  CRDB  kwa  kuitikia  wito  na  kuwa  wa  kwanza  kutoa  kwa  wakulima  mikopo  ya  riba  nafuu  ya  asilimia  9  pamoja  na  kushirikiana  na  Wizara  ya  Kilimo  kuweka  miundombinu  ya  umwagiliaji  katika  mashamba  ya  kimkakati  yaliyoandaliwa  katika  mikoa  mbalimbali.  Nafahamu  pia  mnawawezesha  wajasiriamali,  wamachinga  pamoja  na  wale  walio  katika  makundi  maalum  kupata  elimu  ya  biashara  zao,  mikopo  nafuu  pamoja  na  kuwatafutia  masoko.  Hili  ni  jambo  jema  na  la  kupongezwa.  Napenda  nitoe  rai  kwa  taasisi  nyingine  za  fedha  kuiga  mfano  huu  na  kumuunga  mkono  Mheshimiwa  Rais.  Aidha,  ninazitaka  tena  benki  zetu  kuangalia  tena  uwezekano  wa  kupunguza  zaidi  riba  ya  mikopo  ili  kuwawezesha  wananchi  kukopa  na  kurejesha  mikopo  yao  kwa  wakati.  Naamini  bado  inawezekana  kupunguza.  Ndugu  Viongozi,  Wageni  waalikwa,  Mabibi  na  Mabwana  Napenda  nihitimishe  hotuba  yangu  kwa  kuwapongeza  kwa  mara  nyingine  tena  Benki  ya  CRDB  kwa  mafanikio  yaliyopatikana  kutokana  na  Mbio  hizi  na  pia  utendaji  wa  Benki  kwa  ujumla.  Mafanikio  haya  yote  yanaashiria  uwepo  wa  mazingira  mazuri  ya  kiutendaji  na  mahusiano  thabiti  ya  kibiashara.  Mwisho,  naomba  kuwakumbusha  pia  wananchi  wote  kuwa  tarehe  23  Agosti  ni  siku  ya  Sensa  ya  Watu  na  Makazi.  Nawaomba  wananchi  wote  tujitokeze  kuhesabiwa  na  kutoa  kila  aina  ya  ushirikiano  utakaohitajika  kufanikisha  zoezi  hili  muhimu  kwa  mipango  ya  maendeleo  ya  Taifa  letu.  Mungu  Ibariki  Tanzania.  Asanteni  sana  kwa  kunisikiliza.