 JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  KATIKA  UZINDUZI  WA  WIKI  YA  HUDUMA  ZA  KIFEDHA  KITAIFA  TAREHE  24  NOVEMBA,  2022  MWANZA  Mheshimiwa  Hamad  Chande,  Naibu  Waziri  wa  Fedha  na  Mipango;  Mheshimiwa  Dkt.  Saada  Mkuya  Salum,  Waziri  wa  Nchi,  Ofisi  ya  Rais,  Fedha  na  Mipango  Zanzibar;  Waheshimiwa  Mawaziri  na  Naibu  Mawaziri  mliopo;  Mhe.  Meja  Jenerali  Suleiman  Mungiya  Mzee,  Kaimu  Mkuu  wa  Mkoa  wa  Mwanza;  Waheshimiwa  Wakuu  wa  Wilaya;  Ndg.  Emmanuel  Tutuba,  Katibu  Mkuu,  Wizara  ya  Fedha  na  Mipango;  Dkt  Juma  Malik  Akil,  Katibu  Mkuu,  Ofisi  ya  Rais,  Fedha  na  Mipango  Zanzibar;  Makatibu  wakuu  na  Naibu  Makatibu  Wakuu  wote;  Prof.  Florens  Luoga,  Gavana  wa  Benki  Kuu  ya  Tanzania;  Dkt.  Baghato  Saqware,  Kamishna  wa  Mamlaka  ya  Bima  Tanzania;  Ndugu  Nicodemus  D.  Mkama  Afisa  Mtendaji  Mkuu  wa  Mamlaka  ya  Masoko  ya  Mitaji  Tanzania;  Wakuu  wa  Taasisi  za  Fedha,  Program  na  Mifuko  ya  Serikali  ya  Kuwawezesha  Wananchi  Kiuchumi;  Viongozi  wa  dini;  Waandishi  wa  Habari;  Ndugu  Washiriki  wa  Maonesho  ya  Wiki  ya  Huduma  za  Fedha;  Wageni  Waalikwa  Mabibi  na  Mabwana.  Jamhuri  ya  Muungano  wa  Tanzania...  Napenda  nianze  kwa  kumshukuru  Mwenyezi  Mungu  kwa  kutupatia  afya  njema  na  ridhaa  ya  kuhudhuria  uzinduzi  huu  wa  Maadhimisho  ya  Wiki  ya  Huduma  za  Fedha  yanayofanyika  hapa  Jijini  Mwanza.  Ninatoa  pia  shukrani  zangu  za  dhati  kwa  Waziri  wa  Fedha  na  Mipango  kwa  kunialika  katika  tukio  hili  muhimu.  Vilevile,  naipongeza  Kamati  ya  Maandalizi,  wadau  wote  wa  Sekta  ya  Fedha,  wakiongozwa  na  Gavana  wa  Benki  Kuu  ya  Tanzania,  kwa  kufanikisha  Maadhimisho  haya.  Nawashukuru  Wageni  Waalikwa  na  Wananchi  kwa  ujumla  kwa  kujumuika  nasi  katika  tukio  hili  muhimu.  Ndugu  Viongozi,  Wageni  Waalikwa,  Mabibi  na  Mabwana;  Kama  wote  mnavyofahamu,  huduma  za  kifedha  zinajumuisha  huduma  za  kibenki  za  kupokea  amana  kutoka  kwa  mwananchi  mmoja  mmoja,  vikundi  na  makampuni;  ukopeshaji  wa  fedha  kwa  wateja  na  ulipaji  wa  mikopo;  kuendesha  mfumo  wa  riba  za  amana  na  mikopo;  kuwezesha  mauzo  na  manunuzi;  ubadilishaji  wa  fedha  za  kigeni;  na  utumaji  na  upokeaji  wa  fedha.  Huduma  nyingine  za  kifedha  ni  pamoja  na  huduma  za  bima,  uendeshaji  na  usimamizi  wa  masoko  ya  mitaji  na  dhamana,  na  huduma  za  ushauri  kuhusu  biashara  na  uwekezaji  na  uchaguzi  wa  madirisha  ya  kuwekeza  mitaji  (Wealth  Management).  Huduma  hizi  pia  ni  chanzo  muhimu  cha  mapato  ya  Serikali.  Hivyo,  huduma  za  kifedha  ni  mhimili  muhimu  sana  wa  uzalishaji,  ufanyaji  biashara,  uwekezaji  na  kukuza  uchumi  na  pia  kuwezesha  uendeshaji  wa  Serikali.  Ni  dhahiri  pia  kuwa  huduma  za  kifedha  ni  mtambuka  na  pia  ni  chachu  ya  maendeleo  ya  Taifa  na  ustawi  wa  maisha  ya  wananchi  kwa  ujumla.  Hivyo  kama  kaulimbiu  ya  Maadhimisho  haya  inavyosema  “Elimu  ya  Fedha  kwa  Maendeleo  ya  Watu”,  hatuna  budi  kuhakikisha  wananchi  wana  ufahamu  wa  kutosha  kuhusu  fursa  na  huduma  mbalimbali  za  fedha  zilizopo  katika  soko  na  namna  wanavyoweza  kuzifikia  ili  wazitumie  kujiletea  maendeleo.  Na  hili  ndiyo  lengo  la  kufanya  maadhimisho  haya.  Waheshimiwa  Viongozi  na  Washiriki  Mpango  wa  Tatu  wa  Maendeleo  wa  Taifa  pamoja  na  mambo  mengine,  umejielekeza  katika  kuongeza  upatikanaji  na  matumizi  ya  huduma  rasmi  za  benki  na  malipo;  kulinda  maslahi  ya  watumiaji  huduma;  na  kubuni  bidhaa  za  benki  na  mifumo  ya  malipo  kulingana  na  mahitaji  ya  soko,  mabadiliko  ya  uchumi  na  teknolojia.  Pamoja  na  Mpango  huo  wa  Maendeleo  wa  Taifa,  Mpango  wa  Maendeleo  ya  Sekta  ya  Fedha  (2021/22-2029/30);  na  Mpango  wa  Taifa  wa  Miaka  Mitano  wa  Elimu  ya  Fedha  (2019/20-2025/26)  imeweka  msukumo  wa  kipekee  katika  kuimarisha  huduma  za  fedha  na  ufahamu  wa  huduma  hizo  kwa  kila  mwananchi.  Ndugu  Viongozi,  Wageni  Waalikwa,  Mabibi  na  Mabwana;  Naungana  na  Naibu  Waziri  wa  Fedha  na  Mipango  kuyatambua  mafanikio  makubwa  ya  Sekta  ya  Fedha  nchini  licha  ya  misukosuko  iliyosababishwa  na  janga  la  UVIKO-19.  Pamoja  na  mafanikio  yaliyopatikana  katika  Sekta  ya  Fedha,  Serikali  inatambua  uwepo  wa  changamoto  mbalimbali  ambazo  hatuna  budi  kuzitafutia  ufumbuzi.  Kwa  mfano,  bado  baadhi  ya  Watanzania  hususan  waishio  vijijini  hawajafikiwa  na  huduma  za  fedha.  Kwa  mfano  ni  asilimia  8.6  tu  ya  wananchi  waishio  vijijini  wanapata  huduma  za  benki  kwa  sasa.  Halikadhalika,  masharti  na  riba  za  mikopo  bado  sio  rafiki  na  ni  mzigo  kwa  walio  wengi  kuweza  kunufaika  na  mikopo  wanayopewa.  Changamoto  nyingine  ni  kiwango  cha  upatikanaji  na  elimu  ya  Huduma  za  Bima  hususan  za  kilimo  cha  mazao  na  ufugaji  bado  ni  cha  chini,  hali  inayopelekea  uwekezaji  mdogo  katika  sekta  hiyo  muhimu.  Natambua  jitihada  zinazofanyika  za  kutatua  changamoto  hizo.  Kwa  mfano,  mmenieleza  hapa  kwamba  mmepanga  kutumia  kiasi  cha  takribani  shilingi  bilioni  133.3  kwa  wajasiriamali  wadogo  na  wa  kati  ikiwamo  kuwapatia  mitaji,  kutoa  mafunzo,  na  kuongeza  matumizi  ya  TEHAMA  kwenye  sekta  ya  fedha.  Natambua  pia,  jitihada  za  Benki  Kuu  ya  Tanzania  kusaidia  sekta  ya  kilimo  kupitia  Mfuko  maalum  unaokopesha  benki  za  biashara  na  taasisi  nyingine  za  fedha  kwa  riba  ya  asilimia  3  ili  kuziwezesha  nazo  kutoa  mikopo  nafuu  kwa  wawekezaji  katika  sekta  ya  kilimo.  Matokeo  ya  uwekezaji  huo  yameanza  kuonekana  ambapo  benki  kadhaa  zimeweza  kukopesha  wakulima  kwa  riba  ya  asilimia  9.  Natambua  vilevile  jitihada  za  kuongeza  wigo  wa  huduma  za  fedha  zinazofanywa  na  benki/taasisi  moja  moja.  Jitihada  hizo  ni  pamoja  na  hatifungani  inayokidhi  matakwa  ya  maadili  ya  Kiislam  (Sukuk  Bond);  hatifungani  ya  benki  ya  NMB  (Jasiri  Bond)  kwa  ajili  ya  kuendeleza  sekta  ya  nyumba  na  makazi;  hatifungani  ya  Kampuni  ya  Afrisian  Ginning  Limited  kwa  ajili  ya  kuendeleza  kilimo  cha  pamba;  na  hatifungani  ya  NBC  (NBC  Twiga  Bond)  kwa  ajili  ya  kuwakopesha  wajasiliamali  wadogo  na  wa  kati.  Ndugu  Viongozi  na  Wadau  wa  Huduma  za  Fedha;  Ni  matarajio  yangu  kuwa,  katika  wiki  hii  ya  Maadhimisho  ya  Huduma  za  Kifedha,  mtaongeza  ufahamu  wa  wananchi  wetu  na  kuweka  mikakati  ya  namna  ya  kutatua  changamoto  na  kuboresha  zaidi  huduma  za  fedha  ili  zisaidie  kuongeza  kasi  ya  maendeleo  ya  Watanzania.  Kwa  muktadha  huo  napenda  kusisitiza  na  kuelekeza  mambo  yafuatayo:  Jambo  la  Kwanza,  Kwa  muda  mrefu  sasa  mchango  wa  Sekta  ya  Fedha  katika  Pato  la  Taifa  umekuwa  chini  ya  asilimia  4  (yaani  asilimia  3.4,  3.5,  3.5  na  3.8  kwa  mwaka  2021,  2020,  2019,  2018,  mtawalia).  Hatuna  budi  kubadilisha  mwelekeo  huu,  ukizingatia  jitihada  mbalimbali  zilizowekwa  hadi  sasa.  Hivyo,  naitaka  Wizara  ya  Fedha  na  Mipango  (Bara  na  Visiwani)  kwa  kushirikiana  na  Benki  Kuu  ya  Tanzania,  Umoja  wa  Mabenki  Tanzania  (Tanzania  Banker’s  Association)  na  Wadau  wote  mnaoshiriki  Maadhimisho  haya,  mfanye  tafakuri  ya  kina  kuhusu  namna  ya  kuongeza  ubunifu  ili  Sekta  hii  iweze  kuchangia  zaidi  katika  jitihada  za  kupunguza  umasikini  na  maendeleo  ya  Watanzania.  Napenda  nitaje  maaneo  machache  ambayo  naamini  ni  vyema  yakazingatiwa:  Riba  ya  mikopo  ya  wastani  wa  asilimia  16  bado  ni  mzigo  kwa  Watanzania  walio  wengi  kumudu.  Hivyo,  pamoja  na  hatua  zinazoendelea  kuchukuliwa  kupunguza  hatari  za  kifedha  (financial  risks)  ninasisitiza  kila  benki  kupitia  umoja  wenu  (TBA)  mchambue  mizizi  ya  changamoto  hii  na  kupunguza  zaidi  riba  kwa  wakopaji.  Pigeni  darubini  gharama  zenu  za  uendeshaji  na  matumizi  mengine  kama  bonasi  n.k.  Serikali  imekuwa  ikitoa  rai  hii  kwa  muda  mrefu  sana  lakini  mwitikio  wa  mabenki  bado  ni  mdogo  mno  kuweza  kuwavutia  wananchi  walio  wengi  wa  kipato  cha  chini  na  kati  kukopa  na  kurejesha  mikopo;  Tazameni  pia  upya  masharti  ya  mikopo,  ikiwamo  dhamana  ya  mali  zisizohamishika  kwa  kuwa  ni  kikwazo  kwa  wajasiliamali  wetu  –  je  hakuna  mbadala?  Angalieni  uwezekano  wa  kutumia  historia  nzuri  za  wakopaji  (credit  scores)  katika  Credit  Reference  Bureaux  kama  dhamana;  Vijana  ambao  ni  sehemu  kubwa  ya  nguvukazi  ya  Taifa  letu  bado  huchukuliwa  kuwa  ni  soko  gumu  kwa  huduma  za  fedha.  Hivyo,  ninawataka  mje  na  mbinu  mpya  na  bunifu  (creative  interventions)  za  namna  ya  kulifikia  soko  hili  kubwa;  na  Gharama  za  kutuma/kupokea  pesa  kimataifa  na  za  matumizi  ya  credit/debit  cards  ziko  juu.  Hali  hii  imesababisha  wageni  na  Diaspora  wetu  kutumia  njia  zisizo  rasmi  wanapowatumia  pesa  jamaa  zao  hapa  Tanzania.  Kwa  upande  wa  credit  cards,  tozo  za  benki  au  mawakala  wao  ni  mzigo,  zinakwamisha  watalii  kununua  vitu  vyetu  kwa  wingi  na  hivyo  kuikosesha  mapato  Serikali  na  watoa  huduma  mbalimbali.  Hivyo,  ni  muhimu  benki  ziongeze  ubunifu  ili  huduma  hizo  zitolewe  kwa  gharama  nafuu  au  angalau  zilingane  na  viwango  vya  kimataifa.  Jambo  la  Pili,  Taarifa  yenu  inaonesha  ni  asilimia  8.6  tu  ya  wananchi  waishio  vijijini  wanapata  huduma  za  benki  kwa  sasa.  Nautaka  Umoja  wa  Mabenki  Tanzania  (TBA),  msaidie  kuhamasisha  wanachama  wenu  kutanua  wigo  wa  huduma  zao  vijijini.  Hamna  budi  kuongeza  mitaji  yenu  ili  mkopeshe  zaidi;  na  kukuza  akiba  ili  kupunguza  utamaduni  wa  watu  kutunza  pesa  kwenye  vibubu.  Serikali  imeboresha  miundombinu;  Benki  Kuu  ya  Tanzania  imelegeza  masharti  ya  usajili  wa  huduma  za  Mawakala  wa  benki;  na  teknolojia  ya  kidigitali  imekuwa  ni  nyenzo  ya  kipekee  kuwafikia  wananchi  wengi  zaidi.  Tusibweteke  na  ukuaji  wa  amana  wa  asilimia  13  tulioupata  katika  kipindi  cha  mwaka  /2021.  Bado  mikoa  kama  ile  ya  Kanda  ya  Ziwa  na  Nyanda  za  Juu  Kusini  ina  mchango  mdogo  katika  amana  za  benki  (chini  ya  asilimia  9  kwa  mwaka  /20,  2020/21  na  2021/22)  licha  ya  kuwa  na  shughuli  nyingi  za  kiuchumi.  Jambo  la  Tatu,  Mwezi  Septemba  2021  Tanzania  iliridhia  kujiunga  na  Eneo  Huru  la  Biashara  la  Afrika  (AfCFTA)  lenye  soko  la  watu  takribani  bilioni  1.4.  Ushiriki  wetu  katika  soko  hili  unategemea  sana  gharama  za  ubadilishaji  wa  sarafu  zetu  (currency  convertibility).  Natambua  kuna  mwitikio  mdogo  miongoni  mwa  wadau  wa  Huduma  za  Fedha  hususan  benki  zetu  kutumia  mifumo  ya  kikanda  iliyowekwa  kurahisisha  malipo  na  ubadilishaji  wa  sarafu.  Napenda  kuwashawishi  mtumie  mifumo  kama  vile  East  African  Payment  System  na  SADC  Integrated  Regional  Electronic  Settlement  System  ili  kuwapunguzia  wafanyabiashara  wetu  gharama  za  kubadili  sarafu  na  hivyo  kuchochea  biashara  za  kikanda.  Jambo  la  Nne,  Kama  nchi  tumefanya  kazi  nzuri  ambapo  matumizi  ya  huduma  jumuishi  za  fedha  kwa  njia  ya  simu  za  mkononi  imeendelea  kuongezeka  kufikia  akaunti  milioni  33.1  mwaka  2021  kutoka  akaunti  milioni  .3  mwaka  2020.  Na  katika  kipindi  kama  hicho,  miamala  ya  huduma  za  fedha  kwa  njia  ya  simu  za  mkononi  ilikuwa  na  thamani  ya  shilingi  trilioni  9.2  mwaka  2021  na  shilingi  trilioni  11.1  mwaka  2020.  Hata  hivyo,  pamoja  na  mafanikio  haya,  napenda  niwasisitize  Benki  Kuu  ya  Tanzania  na  Mamlaka  ya  Mawasiliano  Tanzania  (TCRA)  mhakikishe  watoa  huduma  wanaheshimu  Sheria  ya  Kumlinda  Mtumiaji.  Sote  ni  mashahidi  kuwa,  riba  au  gharama  zinazotozwa  na  baadhi  ya  watoa  huduma  kutokana  na  mikopo  ya  muda  mfupi  (ya  fedha  au  muda  wa  maongezi)  ni  kubwa  mno  -  asilimia  30-100.  Pia  wananchi  waelezwe  makato  yao  kabla  hawajaamua  kuchukua  mikopo  hiyo.  Jambo  la  Tano,  Nawataka  wadau  wote  wa  huduma  za  fedha  kwa  kushirikiana  na  Ofisi  ya  Makamu  wa  Rais  -  Mazingira;  na  Wizara  ya  Fedha  na  Mipango;  na  Ofisi  zetu  za  Ubalozi,  kupitia  Wizara  ya  Mambo  ya  Nje  na  Ushirikiano  wa  Afrika  Mashariki  kuchangamkia  fursa  na  rasilimali  za  kimataifa  katika  kulinda  mazingira  (mfano:  Green  Climate  Fund).  Naipongeza  Benki  ya  CRDB  kwa  kujiongeza  na  kunufaika  na  fursa  hizo.  Sote  tuige  mfano  huo  ili  tuweze  kupata  fedha  za  kusaidia  jitihada  za  Serikali  katika  kuhifadhi  mazingira  na  kukabiliana  na  athari  za  mabadiliko  ya  tabianchi.  Jambo  la  Sita,  Napenda  niwakumbushe  Wakufunzi  kuwa  katika  Maadhimisho  haya  waelimisheni  wananchi  kuhusu  kuibuka  kwa  wimbi  la  fedha  za  kidigitali  (yaani,  Central  Bank  Digital  Currency,  cryptocurrencies,  au  bitcoins  n.k.).  Benki  Kuu  ya  Tanzania,  saidieni  kutoa  elimu  na  mwongozo  kuhusu  fursa  na  hatari  zinazoambatana  na  maendeleo  hayo  ambayo  yanaigusa  jamii  yetu  hususan  vijana  na  baadhi  ya  wastaafu  wetu  wenye  kiu  ya  kuwekeza  huko.  Ndugu  Wageni  Waalikwa,  Mabibi  na  Mabwana;  Napenda  kuhitimisha  hotuba  yangu  kwa  kuwashukuru  Watanzania  wote  mliojumuika  nasi  katika  uzinduzi  wa  Maadhimisho  haya.  Nawasihi  mtumie  vyema  fursa  hii  kuzielewa  vyema  huduma  mbalimbali  za  fedha  na  hatimaye  mzitumie.  Aidha,  naipongeza  sana  Kamati  ya  Maandalizi  kwa  kazi  nzuri  ya  uratibu  na  maandalizi  ya  hafla  hii  ya  ufunguzi.  Baada  ya  kusema  haya,  ninayo  furaha  kubwa  kutamka  kuwa,  Maadhimisho  ya  Pili  ya  Wiki  ya  Huduma  za  Fedha  Kitaifa  kwa  mwaka  ,  yamefunguliwa.  HUDUMA  ZA  KIFEDHA  OYEE!  TANZANIA  OYEE!  ASANTENI  KWA  KUNISIKILIZA