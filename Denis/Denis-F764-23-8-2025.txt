11  MAKALA HALISI  Kupokelewa: 05 Agosti 2021  Kurekebishwa: 30 Sept. 2021  Kukubaliwa: 25 Oktoba 2021  Kuchapishwa: 08 Dis. 2021  ISSN: 2453 – 6016  Juzuu 7,  Toleo 2,  pp. 11 – 19.  NUKUU: Migodela, W., &  Nyamahanga, A. (2021). Hali na  Hadhi ya Mwanamke katika  Fasihi ya Kiswahili. Ruaha  Journal of Arts and Social  Sciences, 7(2), 11 – 19.  HISTORIA YA MAKALA  Hali na Hadhi ya Mwanamke katika  Fasihi ya Kiswahili  Willy Migodela & Abel Nyamahanga  Chuo Kikuu Katoliki Ruaha  migodela@hotmail.com  Ikisiri  Makala hii imechunguza hali na hadhi ya  mwanamke kwa kurejelea riwaya ya Dunia  Uwanja wa Fujo. Data za msingi  zilizotumika katika makala zilipatikana kwa  mbinu ya usomaji makini. Mbinu ya uteuzi  lengwa ilitumika kupata data za msingi  kutoka katika riwaya teule. Uchambuzi na  mjadala wa data zilizowasilishwa katika  makala hii umeongozwa na nadharia ya  Ufeministi. Matokeo katika makala hii  yanaonesha kuwa mwanamke amebainishwa  katika nafasi mbalimbali zinazohusu malezi,  utoaji wa maamuzi, ulaghai na usaliti katika  mapenzi na ndoa. Mtazamo hasi  unaodokezwa kuhusu mwanamke  unasababishwa na harakati za mwanaume  zinazowabana na kuwatumbukiza wanawake  kufikia hapo walipo. Makala hii  inahitimisha kuwa jamii inatakiwa kuchukua  hatua za msingi za kuondokana na jambo  linalowadhalilisha na kuwafanya wanawake  wapuuzwe na kutazamwa katika udhaifu.  Mwanamke hana budi kujijengea misingi  imara ya kujitegemeana kufanya shughuli  halali zenye tija ili kuiendeleza na  kuidumisha heshima anayostahili katika  jamii na taifa lake.  Maneno Msingi: Hali, Hadhi, Mwanamke, Ufeministi na Fasihi ya Kiswahili.  Utangulizi  Suala la maisha na harakati za mwanamke limejadiliwa na kushughulikiwa kwa  mitazamo na misukumo mbalimbali katika jamii kupitia kazi za kifasihi. Maisha ya  binadamu yametazamwa katika ngazi zote za maisha yake tangu kuzaliwa, malezi,  ndoa, uzee hadi kifo. Kila ngazi katika maisha ya binadamu ina mambo na majukumu  yake (Rutto, 2015). Kila jamii ina vikwazo vyake, miiko yake na masharti yake  yanayomwongoza binadamu. Kanuni za jamii humfunga binadamu na kuingilia  matakwa na shughuli zake za kujinufaisha, kujitafutia furaha na kujiendeleza  kimaisha na kimtazamo. Katika harakati hizo binadamu wana matatizo yao, matakwa  yao na maslahi yao. Baadhi ya masuala yaliyochunguzwa katika makala hii kupitia  12  riwaya teule yanahusu jinsi jamii inavyomtazama mwanamke katika jitihada za  kuyakabili maisha yake kwa kurejelea riwaya teule.  Mwanamke amekuwa akitazamwa kwa namna mbalimbali na waandishi wengi wa  kazi za fasihi. Miaka mingi iliyopita mwanamke aliwekwa utawani hadi pale  Wanaufeministi walipoanza harakati zao za kumkomboa kutoka katika wimbi la  kuonewa na kunyanyaswa kutokana na mfumo dume katika miaka ya 1960.  Waandishi mbalimbali wamemchora mwanamke kwa mitazamo na misimamo  inayohitilafiana. Fakih (2017) amemchora mwanamke kama mtu asiyestahili  kujikwamua dhidi ya mfumo dume uliotamalaki katika jamii nyingi hapa nchini na  kwingineko barani Afrika. Pia, wapo wanaomuona mwanamke kama kiumbe mwenye  uwezo mkubwa anayestahili kuwa na uhuru kama mwanaume.  Kwa muda mrefu mwanamke alitazamwa kama chombo dhaifu katika jamii. Kabla ya  Uislamu barani Afrika inasemekana hadhi ya mwanamke ilikuwa chini kuliko  ngamia. Mwanaume alikuwa akimthamini zaidi ngamia wake kuliko mwanamke au  mkewe (Githuci, 2013). Anaendelea kueleza kwamba katika jamii za Bara la Hindi  zilizokuwa zikiafuata mila ya Sati, mwanamke aliyefiwa na mumewe alizikwa naye  ili kumsindikiza. Pia, katika baadhi ya jamii za Kiafrika mila kama hiyo ilikuwepo  ambapo chifu alizikwa na msichana wa kati ya miaka 14 hadi 17 kwa imani ya  kwamba atakwenda kumstarehesha huko aendako. Hali hii ilimfanya mwanamke  atazamwe kama mtu asiyestahili heshima, utu na kuheshimiwa katika jamii.  Dini ni mojawapo ya vyombo vya kijamii vinavyomtazama mwanamke kama  aliumbwa ili awe msaidizi wa mwanaume (Sanga, 2013). Mtazamo huo humfanya  mwanaume amtawale na kummiliki kikamilifu. Mwanamke anaangukia katika  jukumu linalomfanya awe mnyenyekevu mbele ya mwanaume. Masoud (2018)  anasisitiza kuwa asasi za dini ni kama wakala wa utamaduni unaolenga kumdunisha  mwanamke. Utamaduni ndiyo unaoweka alama na kanuni zinazozoeleka na kutumiwa  na jamii na baadaye huota mizizi na kutumika kama sheria rasmi za jamii  inayohusika. Sheria hizo zinajengwa katika mfumo wa kimila na zinaendelea  kuonesha nafasi na majukumu ya mwanamke na mwanaume kwa uwiano  unaohitilafiana.  Kijamii, mwanamke hutazamwa kama kiumbe asiye na uwezo wa kushiriki kwa dhati  katika shughuli za kijamii. Katika nyanja nyingi, wanawake huonekana kuwa ni watu  wa kuongozwa tu. Jambo hili si sahihi kwa sababu uwezo wa wanawake kiuongozi  umenyamazishwa bila sababu za msingi. Suala hili linatokana na mfumo uliopo katika  jamii unaomini kuwa mwanamke anaweza kuwa kiongozi imara kama wanaume au  zaidi yake (African Gender Equality Index, 2015). Suala la wanawake huendelea  kuwekwa nje na kuachwa nyuma katika masuala ya msingi ya kijamii na kimaendeleo  kama ilivyo katika baadhi ya sekta kama vile za jeshi na dini halina budi  kuchunguzwa kwa kina ili kutafutiwa suluhisho linalofaa kwa maslahi mapana na  endelevu ya jamii ya binadamu.  13  Ann (2013) anamtazama mwanamke kama nguzo thabiti katika kukuza uchumi wa  familia, jamii na taifa. Pia, anaongeza kuwa hakuna asiyefahamu kuwa mwanamke ni  nguzo kuu ya uzalishaji mali na uchumi wa familia na taifa. Kumuelimisha  mwanamke ni njia mojawapo ya kuiokoa jamii na taifa katika janga la umaskini.  Aburima (2014) anamweleza Ngozi Okonjo kuwa ni miongoni mwa wanawake  wenye taaluma ya masuala ya uchumi waliosaidia kwa kiasi kikubwa katika harakati  za kukuza uchumi nchini Nigeria. Okonjo alifanya kazi katika mazingira wazi na  imara yalisayoidia nchi yake kurejesha nyumbani fedha zilizofichwa na vigogo katika  mataifa ya kigeni. Mwanamke anaendelea kuwekwa nyuma katika sekta mbalimbali  za kijamii kutokana na kuwepo kwa sababu mbalimbali. Wanawake wanahamasishwa  kusoma kwa bidii ili kujenga uelewa mpana unaolenga kuongeza fursa pana ya  kupigania na kusimamia maendeleo ya jamii zao kikamilifu. Baadhi ya wazazi katika  baadhi ya jamii wamekosa mwamko wa kuwawezesha na kuwasomesha binti zao.  Huu ni wakati sahihi wa kuunda sheria zinazotekelezeka zinazolenga kupambana na  kuondoa mianya inayomdhulumu mwanamke katika sekta zote za kijamii hapa nchini.  Makala hii imechunguza mitazamo kuhusu hali ya mwanamke katika jamii kwa  kurejelea riwaya ya Dunia Uwanja wa Fujo.  Mbinu na Mwega wa Uhakiki Kinadharia  Makala hii imechunguza mitazamo kuhusu hali ya mwanamke katika jamii kwa  kurejelea riwaya ya Dunia Uwanja wa Fujo. Data za msingi zilikusanywa kwa mbinu  ya usomaji wa nyaraka. Uchambuzi na mjadala wa data zilizowasilishwa uliongozwa  na nadharia ya Ufeministi. Mtazamo wa Ufeministi una historia ndefu duniani kwa  kuwa uliibua vuguvugu la kutaka kufuta kabisa suala la uonevu dhidi ya mwanamke.  Agenda ya Ufeministi inalenga kumaliza utawala wa mwanamume dhidi ya  mwanamke (Gichovi, 2016). Nadharia hii imetumika kuchunguza uhusiano uliopo  baina ya mwanamke na mwanamume kwa kurejelea riwaya teule iliyobainishwa.  Mtafiti alimchunguza mwandishi wa riwaya teule katika muktadha wake wa kawaida  ili kujua mtazamo wake kuhusu mwanamke kwa kuwa andiko lake ndicho kiungo  chake. Uchambuzi kuhusu mitazamo na hali ya mwanamke katika jamii uliwekwa  katika ulimwengu wa kawaida na halisi ili kufanya uhakiki wa kina kwa kurejelea  riwaya teule.  Mitazamo Kuhusu Hali ya Mwanamke katika Riwaya Teule  Katika riwaya teule, suala la harakati za wanawake linaangukia katika mikabala  mbalimbali ya kijamii. Uko mkabala unaolitazama suala la harakati za wanawake  kutetea haki zao kama sehemu tu ya fujo za dunia (Barbara, 1999). Mkabala  mwingine unafikiri kwamba suala la ukombozi wa mwanamke ni ule uhuru wa  kuweza kurudi nyumbani kutoka kazini, kukaa na kusoma gazeti, pamoja na kushiriki  katika mijadala mizito baina yake na mwanaume. Mtazamo huu ni sehemu ya ule  unaohusu usawa wa Kiafrika unatumia mbinu ya kuheshimiana kama kisingizio cha  kuhalalisha kuonewa na kukandamizwa kwa mwanamke. Suala la kukandamizwa kwa  mwanamke linatazamwa kwa wepesi na linarahisishwa bila kupewa mtazamo sahihi  wa namna ya kulishugulikia. Jitihada za ukombozi hazina budi kuzingatia misingi ya  ukweli wa kihistoria kuhusu harakati za ukombozi wa tabaka la wanyonge katika  14  jamii. Kwa kurejelea riwaya teule, mwanamke amechorwa kwa namna mbalimbali  kama ilivyoelezwa katika sehemu inayofuata.  Ulaghai katika Mapenzi  Mwandishi katika riwaya hii amejadili suala la mapenzi na ndoa katika pande mbili  tofauti. Kwanza, ameonesha namna suala la mapenzi linavyotumika kama mbinu  mojawapo ya kitapeli. Mwandishi anaonesha namna baadhi ya watu wasio waaminifu  wanaofanya utapeli wa kimapenzi kama mbinu ya mojawapo ya kujipatia kipato.  Mwandishi anaonesha namna Vera alivyomlaghai Dennis ili amuoe, ingawa moyo wa  upendo wa kweli haukuwapo kabisa. Vera alimwandikia barua Dennis akimsihi kuwa  ujauzito alikuwa nao ni wake Dennis alipaswa kumuoa na kumfanya mkewe, ingawa  aligundua kuwa alikuwa amemdanganya (uk. 68). Suala hili limeshamiri sana katika  jamii nyingi kutokana na kukosekana kwa uaminifu baina ya vijana wa kike na wa  kiume. Hali hii imekuwa ikiibua migogoro ambayo wakati mwingine inasababisha  baadhi ya watoto kukataliwa na kukosa matunzo na malezi bora baina ya wazazi wote  wawili. Baadhi ya watu hulitazama suala la kupata mimba nje ya ndoa ni kiashiria  kimojawapo cha kuporomoka kwa maadili katika jamii za Kiafrika.  Pia, mwandishi ameonesha jinsi vijana wengi wanavyotumia uhuru wao vibaya. Kwa  mfano, katika riwaya hii, Tumaini alikuwa akilala na wasichana mbalimbali kwa  zamu. Uhuru huo hauna tija kimaadili na ni hatari kwa ustawi na uendelevu wa jamii  na taifa kutokana na kutamalaki kwa maambukizi ya magonjwa mbalimbali yaliyopo  katika jamii (Shule, 2004). Kwa kiasi kikubwa, uhuru huo ulisababishwa na mfumo  wa matumizi mabaya ya fedha zilizotumika kama chambo cha kuwanasa wasichana.  Hali hiyo ilisababisha wasichana kupata mimba zisizotarajiwa na kukosa matunzo na  kutelekezwa na mwanaume. Kwa upande mwingine, kukosekana kwa uaminifu  miongoni mwa wanandoa ni hatari, hasa katika kipindi hiki kilichotamalaki maradhi  ya kuambukiza kama vile UKIMWI. Mwandishi anaonesha jinsi Tumaini alivyoishi  kilaghai na Anastazia baada ya kuamua kuanzisha makazi ya kudumu huko  Shinyanga (uk. 96). Hali hii inamfanya mwanamke kuonekana kama chombo cha  starehe cha mwanaume.  Kujimudu Kimaisha  Suala la mapenzi yanayojengwa katika misingi ya kupata pesa yanasemekana  kushamiri sana, hasa sehemu za mijini mikubwa katika mataifa mengi. Mfumo huo  unasababishwa na mitindo ya maisha, hali na ugumu wa fursa za uchumi wa kimji  (Oyeronke, 2005). Jambo hili linachangia baadhi ya vijana kutafuta njia mbadala za  kujikimu kimaisha ambazo wakati mwingine sio sahihi. Katika riwaya hii, Fatuma  alikuwa na tabia ya kutembea na wanaume ilimradi apate chochote; na alikuwa tayari  kuachana mara moja na mwanaume aliyefilisika. Fatuma alikuwa amebobea katika  shughuli hiyo na mwepesi kutambua na kumfahamu mwanaume mwenye pesa na  asiye na pesa. Pia, alikuwa amejijengea uwezo wa kuwatoroka na kuwaadhibu  wanaume waliojaribu kumdhulumu kimapenzi. Suala la mwanamke kujihusisha  katika mapenzi ya kibiashara linatokana na hali ya uvivu, utegemezi na kutowajibika  kikamilifu ili kujimudu kimaisha. Matokeo yake, vijana wengi hujiingiza katika  15  shughuli zisizo na tija kijamii na kitaifa ili kukidhi mahitaji yao. Hata hivyo, wapo  wanawake wanaojiingiza katika ukahaba kutokana na tabia binafsi ambazo  hazihusiani na masuala ya kibiashara.  Pia, suala umalaya kama sehemu ya kuporomoka kwa maadili ya kijamii  lilivyoshamiri katika sehemu mbalimbali za nchi, hasa katika miji na sehemu za  machimbo ya madini. Mwandishi anaonesha namna Hadija alivyofanya umalaya kwa  kuhamahama kutoka mkoa mmoja kwenda mkoa mwingine. Hadija alikuwa na  uzoefu mkubwa katika suala la umalaya. Alifanya kazi hiyo katika maeneo  mbalimbali ya nchi kama vile Tanga, Dar es Salaam (Buguruni), Shinyanga  (Mwadui), Mwanza, Kigoma, Kilimanjaro (Moshi) na Tabora (uk. 85). Mapenzi ya  namna hiyo yanavuka mipaka ya kijiografia ya jamii moja kwenda jamii nyingine.  Mzagao wa namna hiyo unaongeza kasi ya baadhi ya maradhi ya kuambukizi kama  vile UKIMWI (Lyatuu, 2011). Jamii haina budi kuepuka hali ya umalaya kwa  kujijenga katika misingi ya maadili yenye tija kwa maslahi mapana ya uendelevu wa  jamii ya mwanadamu.  Mgongano Baina ya Ukale na Usasa  Katika jamii nyingi suala la mgongano wa kijamii kuhusu uhuru wa kuoa na kuolewa  bado linaendelea kukua na kuimarika licha ya kuwepo mwamko wa kielimu  unaosisitiza uhuru wa kufanya jambo lolote bila kuvunja sheria. Kwa upande wa  uhuru wa kuoa na kuolewa unasababisha mivutano mbalimbali katika jamii nyingi  hapa nchini. Katika riwaya teule, uhuru huo ndio uliosababisha Anastazia kumtoroka  mzee Tembo na kwenda kuishi Shinyanga Mjini na Tumaini kwa kuwa ndiye  aliyekuwa chaguo lake. Suala la wazazi kuingilia uhuru wa kuoa na kuolewa linazua  mitafaruku katika jamii nyingi hapa nchini (Suwed, 2013). Baadhi ya wazazi  wanaoendelea kudumisha mila na desturi za kale zinazolenga kuwachagulia  wachumba. Msingi wa kufanyika kwa jambo hilo unatokana na mtazamo kuwa  wazazi ndio wanaomjua mchumba aliyeimarika kimaadili na kimajukumu ili  kumtunza vizuri mwenzi wake. Hata hivyo, katika kipindi hiki cha utandawazi vijana  wengi hawalikubali suala la kuchaguliwa mume au mke, badala yake huchagua kwa  kufuata vigezo vyao na matarajio yao ya kimaisha.  Msigano uliopo baina ya wazazi na watoto wao kuhusiana na suala la kuchaguliwa  mke au mume umezua matatizo mengi. Mwandishi anaonesha uhuru wa Anastazia  kumtoroka mzee Tembo na kuambatana na Tumaini aliyekuwa chaguo lake. Jitihada  za Anastazia kumtoroka Tembo na kuambatana na Tumaini ni suala linalotoa  mafunzo mbalimbali kwa jamii, hasa kuhusu namna Anastazia alivyoolewa na Tembo  na sababu za kumtoroka. Wapo wasichana wanaofanya hivyo kutokana na tamaa zao  ama baada ya matarajio yao ya kimaisha kukwama. Hata hivyo, wapo wanaofanya  hivyo huenda kutokana na ndugu au jamaa zao kuwashinikiza na kuoa au kuolewa  nao. Kwa namna hali ilivyo sasa, uhuru wa kuoa na kuolewa hauna budi kutazamwa  kama fursa ya kuifanya jamii kuzisahihisha asasi za kijadi za kijamii ili ziendane na  mahitaji halisi ya maisha ya jamii bila ubaguzi wa kijinsia.  16  Kufanya Maamuzi  Katika jamii nyingi wanawake wanatazamwa kama watu wasio na maamuzi katika  familia zao kutokana na kuwepo kwa sababu mbalimbali. Nafasi ya mwanamke katika  kufanya maamuzi na uwakilishi wake ni mdogo katika ngazi za kijamii na kiserikali,  ingawa katiba ya mwaka 1977 iliyofanyiwa marekebisho mwaka 1984 inatoa haki  sawa, hasa katika kupiga kura na kutumikia umma sawa kati ya mwanawake na  mwanaume (Mapunjo, 2014). Katika riwaya teule, mwandishi anaonesha kuwa licha  ya kuwa mama yake Tumaini alijua kuwa mali alizoachiwa mwanae Tumaini kama  urithi zitamuathiri kimaadili, lakini alishindwa kubatilisha maamuzi ya marehemu  mume wake. Mama yake Tumaini anaeleza:  … ni vizuri zaidi mtoto kurithi vitu kama hivyo, licha ya  hekima na kumrithisha mtoto pesa ni kama taji la uovu. Baba  yako alikataa kabisa; na kwa kuwa nilishindwa mawazo ya  baba yako alipokuwa bado mzima, siwezi sasa kugeuza tamko  lake (uk. 15).  Nukuu hii inaonesha namna mama Tumaini alivyoshindwa kufanya maamuzi kuhusu  namna bora ya kumlea mtoto wake kulingana na maadili ya jamii. Mama Tumaini  alikosa maamuzi kuhusiana na mambo ya msingi na yenye tija kuhusu malezi ya  mtoto. Licha ya kuwa alikuwa anaelewa madhara ya kumrithisha mali mtoto wake  aliendelea kufuata tamko la marehemu mume wake. Inawezekana jambo hilo  linatokana na kuimarika kwa asasi za kijamii zinazomtaka mwanamke aheshimu na  kutii matakwa ya mumewe bila kujali ubora na udhaifu wa matakwa yao. Baadhi ya  sekta zinazotumika kama nyenzo ya kupora haki za mwanamke ni utamaduni, dini,  siasa na ndoa (Kajeza, 2016). Kuimarika kwa taasisi hizo kumesababisha  kunyamazishwa kwa mwanamke kwani hawezi kutetea haki zake za msingi katika  ngazi ya familia na taifa.  Mitindo ya Malezi  Suala la maadili na malezi bora katika jamii nyingi linasisitizwa kuanzia ngazi ya  familia na taifa kwa ujumla. Hata hivyo, wazazi hawana budi kushirikiana kwa hali na  mali ili kuwalea, kuwakuza na kujenga vizazi vyao katika misingi imara ya kimaadili,  pamoja na kuwamudu kimahitaji (Sungi, 2011). Riwaya teule imeonesha athari na  nguvu za mvutano wa kiuchumi zinazoainisha matendo ya mtu na mtazamo wake  wote. Mwandishi ameonesha namna Tumaini alivyodekezwa na wazazi wake kwa  kupewa pesa zilizomkengeusha na kumpa jeuri na uwezo wa kufanya lolote kabla ya  kufikia umri sahihi wa kumiliki pesa nyingi (uk. 12). Tumaini alijengewa uwezo  mkubwa wa kumiliki pesa jambo lililomfanya aache shule baada ya kujitumbukiza  katika ulevi na mapenzi. Wajibu wa wazazi ni kuwajenga watoto katika misingi imara  na endelevu ya kimtazamo na kimaisha badala ya kuwadekeza na kuwalea chini ya  kiwango cha maadili yanayopaswa kufuatwa katika jamii.  Licha ya kuwa mama yake Tumaini alielewa kuwa mali za urithi alizoachiwa Tumaini  zitamchanganya na kumwangamiza, lakini alishindwa kufanya maamuzi sahihi ili  kumnusuru mtoto wake. Tumaini alilelewa kama yai na kusifiwa sana kwa lolote  17  alilofanya lenye tija na lisilo na tija kwa familia na jamii yake. Hayo yote yalimjenga  katika misingi mibovu ya kitabia na kimaadili. Jambo hili liliongezwa na vitabu vya  kibwenyenye alivyosoma Tumaini huko shuleni. Vitabu hivyo vilivyomfanya aamini  kuwa wanawake ni vyombo vya kutumiwa na wanaume ili kutimiza haja zao za mwili  (uk. 11). Matokeo yake Tumaini aliweza kuwalaghai na kuwatia mimba wasichana na  kuwasahau, akiwamo Leonila. Kimaadili, jambo hili halikubaliki katika muktadha wa  Tanzania na Kiafrika kwa ujumla. Kwa kawaida, jukumu la malezi na usimamizi wa  maadili ya kijamii halina budi kujengwa katika misingi imara inayoihusisha jamii  nzima.  Pia, mwandishi anaonesha namna Tumaini alivyokuwa akiwanyanyasa watumishi  wao wa ndani kwa kuwa alijengwa katika misingi ya tabia na malezi ya kudekezwa  kutoka kwa wazazi wake. Licha ya ukorofi wa Tumaini kwa wafanyakazi wao, mama  yake alimkingia kifua na kuwafokea waliofanyiwa fujo. Hali hii inaleta mitafaruku  katika jamii, hasa kutokana na kuwepo kwa matabaka ya walionacho na wasionacho.  Tumaini alifanya hivyo kutokana na nguvu za kiuchumi ambazo zilitazamwa kama  msingi wa maendeleo, ubora na mamlaka (uk. 64). Uhusiano wa Tumaini na  watumishi wao wa ndani uliendelea kudhoofika jambo ambalo halifai kwa ustawi na  uendelevu wa familia. Aidha, wafanyakazi wa ndani wanapaswa kuheshimiwa na  kutazamwa kama sehemu kamili ya familia inayohusika. Suala la malezi thabiti halina  budi kujengwa katika misingi ya utamaduni unaozingatia maadili mema kwa manufaa  ya jamii na taifa.  Hitimisho  Katika makala hii, mwanamke amebainishwa katika nafasi mbalimbali, hasa kuhusu  malezi na maadili, utoaji wa maamuzi, ulaghai na usaliti katika mapenzi na ndoa.  Mtazamo hasi unaodokezwa dhidi ya mwanamke unasababishwa na harakati za  mwanaume zinazowabana na kuwatumbukiza wanawake kufikia hapo walipo. Jamii  inatakiwa kuchukua hatua za msingi za kuondokana na jambo linalowadhalilisha na  kuwafanya wanawake wapuuzwe na kutazamwa katika udhaifu. Mwanamke  anapaswa kujijengea misingi imara ya kujitegemea, kufanya shughuli halali zenye  tija, kujitunza na kujiheshimu ili kuiendeleza na kuidumisha heshima anayostahili  katika jamii na taifa lake.  Kitaaluma, makala hii inapendekeza kuwa itakuwa vizuri kama waandishi  wataendelea kuandika kazi zao zinazolenga kupunguza pengo la mwachano wa  kimahusiano uliopo baina ya mwanamke na mwanaume katika jamii. Pia, wanapaswa  kuandika kuhusu umuhimu na matokeo chanya yanayotokana na kuwepo kwa  ushirikiano uliopo baina ya mwanamke na mwanaume katika jamii na taifa kwa  ujumla. Waandishi hawapaswi kuendelea kuijenga jamii ya wanawake katika  mtazamo hasi unaoangukia kumdhalilisha na kumtweza kwa ujumla wake. Mojawapo  ya namna bora ya kuisaidia jamii ili kushirikiana na kushikamana ni kutumia wenzo  uliofumbatwa na waandishi wa kazi za kifasihi kutimiza wajibu huo. Kwa kurejelea  maandiko yao, jamii itabadilika kulingana na mahitaji ya wakati huu tulionao kwani  suala la umoja na mshikamano kati ya mwanamke na mwanaume ni la msingi katika  18  ujenzi wa jamii na taifa. Jamii itapata mwamko wa elimu, harakati za serikali na  taasisi zisizo za kiserikali kuendelea kupinga na kukemea hali yoyote inayonuia  kumtazama mwanamke katika mtazamo hasi zitawasaidia wanawake kufanikisha  wajibu wao katika jamii.  Marejeleo  Aburima, A. E. A. (2014). Kutathmini Nafasi ya Mwanamke katika Mashairi ya  Kiswahili: Uchunguzi wa Mashairi ya Shaaban Robert na Mathias  Mnyampala. Tasinifu ya Uzamili, Chuo Kikuu Huria cha Tanzania.  Africa Gender Equality Index, (2015). Empowering African Women: An Agenda for  Action – African Development. Bank Group: African Development Bank.  Ann, S. S. (2013). Usasa na Usasa wa Kisasa katika Nyuso za Mwanamke ya Said A.  Mohamed. Tasinifu ya Uzamili, Chuo Kikuu cha Nairobi.  Fakih, S. (2017). Kutathimini Mabadiliko ya Usawiri wa Mwanamke katika Riwaya  ya Utengano na Kamwe si Mbali Tena: Utafiti Linganishi. Tasinifu ya  Uzamili, Chuo Kikuu Huria cha Tanzania.  Gichovi, M. K. (2016). The Journey Motif in Women‟s Identity Formation in David  Mulwa‟s Flee, Mama Flee. A Research of Masters in Literature, University of  Nairobi.  Githuci. M. C. (2013). Ujagina wa Mwanamke katika Pango.Tasinifu ya Uzamili  Chuo Kikuu cha Nairobi.  Kajeza, R. T. (2016). Usawiri wa Mwanamke katika Fasihi Andishi: Mifano Kutoka  katika Riwaya ya Machozi na Damu ya E. Shigongo (2005). Tasinifu ya  Shahada ya Kwanza, Chuo Kikuu cha Tumaini Makumira.  Kezilahabi, E. (1975). Dunia Uwanja wa Fujo. Dar es Salaam: Dar es Salaam  University Press.  Mapunjo, G. C. (2014). Usawiri wa Mwanamke Kama Kiongozi Katika Tamthiliya:  Uchunguzi wa Kivuli Kinaishi na Nguzo Mama. Tasinifu ya Uzamili, Chuo  Kikuu Huria cha Tanzania.  Massoud, H. S. (2018). Kutathmini Usawiri wa Mwanamke katika Riwaya ya  Mfadhili. Tasinifu ya Uzamili, Chuo Kikuu Huria cha Tanzania.  Oyeronke, O. (2005). African Gender Studies. New York: Palgrave MacMillan.  Ruto, M. C. (2015). Matatizo ya Mwanamke katika Kidagaa Kimemwozea na Nyuso  za Mwanamke. Tasnifu ya Uzamili, Chuo Kikuu cha Nairobi.  Sanga, A. (2013). Wanawake na Injili katika Ujasiriamali. Dar es Salaam: Ujuzi  Education Publishers Limited.  Shule, V. (2004).„Effective Video Film Reducing Young Womens Gender Violence  and Other. HIV Risk Behaviours‟. A Research of Master Degree,  University of Dar es Salaam.  19  Sungi, N. A. (2011). Ruwaza ya Shujaa Mwanamke wa Kiutendi katika Jamii ya  Wanyanyembe wa Tabora. Tasinifu ya Uzamili, Chuo Kikuu cha Dar es  Salaam.  Suwed, A. A. (2013). Usawiri wa Mwanamke katika Filamu za Steven Kanumba.  Tasinifu ya Uzamili, Chuo Kikuu Huria cha Tanzania.