 HOTUBA YA MHESHIMIWA DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA WAKATI WA UZINDUZI WA MAJENGO YA PPF PLAZA NA NSSF MAFAO HOUSE TAREHE 9 MEI 2019    heshimiwa Jenista Mhagama, Waziri wa Nchi, Ofisi ya Waziri Mkuu, Sera, Bunge, Kazi, Vijana, Ajira na Wenye Ulemavu; Mheshimiwa Dkt. Philip Mpango, Waziri wa Fedha na Mipango; Mheshimiwa Felix Ntibenda, Mkuu wa Mkoa wa Arusha; Bw. Erick Shitidi, Katibu Mkuu, Ofisi ya Waziri Mkuu, Sera, Bunge, Kazi, Vijana, Ajira na Wenye Ulemavu; Waheshimiwa Wenyeviti na Wajumbe wa Bodi za PPF na NSSF; Mheshimiwa Mwenyekiti wa CCM wa Mkoa wa Arusha; Mheshimiwa Mstahiki Meya wa Jiji la Arusha; Mkurugenzi Mkuu wa Mamlaka ya Usimamizi ya Mifuko ya Hifadhi ya Jamii; Wakurugenzi Wakuu wa PPF na NSSF; Waheshimiwa Wakuu wa Wilaya mliopo; Waheshimiwa Madiwani; Viongozi wa Serikali mliopo; Ndugu Wafanyakazi wa PPF na NSSF; Wageni Waalikwa; Mabibi na Mabwana: Napenda nianze hotuba yangu kwa kumshukuru Mwenyezi Mungu kwa kutupa afya njema na kutuwezesha kukutana mahali hapa tukiwa salama. Aidha, napenda kuwashukuru wananchi wa Arusha kwa mapokezi yenu mazuri tangu nilipowasili. Hii ni mara yangu ya tatu nakuja hapa Arusha tangu mmenichagua kuwa Rais wa Awamu ya Tano wan chi yetu. Lakini mara zote nimepata mapokezi makubwa. Ukarimu wenu unanipa moyo sana. Hivyo, nawashukuru sana wana-Arusha. Napenda kutumia fursa hii pia kumpongeza Mstahiki Meya wa Jiji la Arusha kwa kazi kubwa anazozifanya katika kuunga mkono jitihada mbalimbali za Serikali, ikiwemo suala la wafanyakazi hewa, kama ambavyo yeye mwenyewe ameeleza hivi punde. Mimi na Mstahiki Meya tunatoka vyama tofauti lakini napenda kumpongeza kwa dhati kabisa kwa jitihada zake. Nafanya hivyo kwa kutambua kuwa sasa uchaguzi umekwisha. Jukumu kubwa ambalo lipo mbele yetu sote hivi sasa ni kuleta maendeleo kwa nchi yetu. Hivyo basi, natoa wito kwa wananchi wote kushikamana ili kutekeleza jukumu hilo kubwa ambalo lipo mbele yetu. Ndugu Wananchi, Mabibi na Mabwana; Hivi punde tutazindua majengo mawili yaliyojengwa na Mifuko miwili ya Hifadhi ya Jamii ya PPF na NSSF. Majengo haya ni mazuri na nina uhakika yataboresha mandhari ya Jiji letu la Arusha. Napenda kuipongeza Mifuko hii miwili ya Hifadhi ya Jamii kwa kuwekeza kwenye ujenzi wa majengo haya. Nimearifiwa kuwa wakati wa ujenzi wa majengo haya, Watanzania takriban mia mbili walipata ajira. Aidha, nafahamu kuwa wakati wa ujenzi, wapo wananchi waliopata ajira nyingine za muda mfupi. Nimefarijika zaidi kusikia kuwa makampuni ya Kitanzania yameshiriki katika ujenzi wa majengo haya. Nina imani makampuni hayo yamepata uzoefu wa kutosha. Hivyo basi, naipongeza sana Mifuko hii. Ndugu Wananchi, Mabibi na Mabwana; Pamoja na pongezi nilizozitoa, ni dhahiri kuwa yapo mambo ya kujiuliza. Tumeelezwa hivi punde kuwa ujenzi wa majengo haya mawili umegharimu zaidi ya shilingi bilioni sitini  . Lakini tujiulize ni kwa namna gani majengo haya yatawanufaisha wananchi maskini na wasio na ajira? Viongozi wa Mifuko hii miwili wameeleza hivi punde kuwa majengo haya bado hayajapata wapangaji wa kutosha. Binafsi nafahamu pia kuwa majengo mengi ya Mifuko ya Hifadhi ya Jamii yaliyopo sehemu mbalimbali nchini, hayana wapangaji kwa sababu mbalimbali, ikiwemo gharama za kupanga kuwa juu. Matokeo yake Mifuko inapata hasara. Hivyo basi, nitoe wito kwa viongozi wa Mifuko hii kuwafikiria wananchi wa kipato cha chini kila mara wanapotaka kuwekeza. Mimi naamini kama fedha zilizotumika kujenga majengo haya zingewekezwa kwenye sekta zinazowagusa wananchi wengi, zingeleta manufaa makubwa kwanza kwa mifuko yenyewe, lakini pia kwa wananchi na taifa kwa ujumla. Mathalan, nchi yetu ni ya pili kwa kuwa na idadi kubwa ya mifugo Barani Afrika baada ya Ethiopia. Aidha, nchi yetu inalima mazao mbalimbali, ikiwemo pamba, kahawa, matunda n.k. Kama fedha iliyotumika kujenga majengo haya ingeelekezwa kwenye kujenga viwanda vya ngozi na bidhaa zake au viwanda vya nguo ama vya kusindika matunda/mazao, wananchi wengi wangepata ajira, maisha yao yangeboreka, idadi ya wanachama kwenye mifuko hii ingeongezeka na nchi yetu ingepata mapato. Ni kwa sababu hiyo, nimefurahi sana kusikia katika maelezo yaliyotolewa hivi punde na Waheshimiwa Mawaziri pamoja na viongozi wa Mifuko ya PPF na NSSF kwamba Mifuko ya Hifadhi ya Jamii sasa inataka kuelekeza nguvu kwenye sekta ya viwanda. Nawapongeza kwa hilo kwa vile azma hiyo inaenda sambamba na azma ya Serikali ya Awamu ya Tano inayolenga kuifanya nchi yetu kuwa ya nchi ya uchumi wa kati unaoongozwa na sekta ya viwanda. Ndugu Wananchi; Mabibi na Mabwana; Sisi Watanzania, bila kujali tofauti zetu za dini, kabila au itikadi sote tunatamani kuona kero na shida zetu mbalimbali zinatatuliwa. Tunatamani kuondokana na umaskini na pia kuwa na maisha bora. Binafsi naamini kuwa mambo haya yote yanawezekana. Yanawekana kwa vile nchi yetu hii imebarikiwa kuwa na kila aina ya utajiri. Tunayo ardhi na maji ya kutosha, mifugo, misitu, wanyama, madini na gesi. Kama tungeweza kutumia vizuri rasilimali hizi tulizonazo, wananchi wangeondokana na umaskini walionao na nchi yetu ingepata maendeleo. Hata hivyo, kwa bahati mbaya, licha ya utajiri wa rasilimali tulionao, ni watu wachache tu ndiyo wamekuwa wakinufaika. Watu hawa wachache ndiyo wameshilikia uchumi na kuhodhi kila biashara. Baadhi ya watu hawa pia ndiyo wamekuwa wakiwasababishia shida mbalimbali wananchi. Mathalan, nchi yetu hivi sasa inakabiliwa na tatizo la uhaba wa sukari. Tatizo hili kimsingi limesababishwa na baadhi ya wafanyabiashara wachache kwa maslahi yao binafsi. Wafanyabiashara hao wameamua kuficha sukari ili kusudi waweze kuuza sukari hiyo kwa bei waitakayo. Jambo la kusikitisha zaidi ni kwamba baadhi ya wafanyabiashara hao, wakati mwingine, wamekuwa wakiingiza sukari kutoka nje ambayo muda wake wa matumizi umepita. Ikifika hapa nchini, sukari hiyo inafungwa kwenye vifurushi au mifuko mipya na kisha kuingizwa sokoni na hivyo kuhatarisha maisha ya walaji. Hatupaswi kuacha hali hii iendelee. Ni lazima tuibadilishe. Napenda kuwahakikishia kuwa Serikali ya Awamu ya Tano ninayoingoza imejipanga kurekebisha hali hii. Tutahakikisha rasilimali za umma zinawanufaisha wananchi wote. Tutahakikisha tunawashughulikia wale wote ambao wamekuwa wakitumia rasilimali za nchi kwa manufaa na maslahi yao binafsi. Hii ndiyo sababu, napenda kurudia tena wito wangu kwa viongozi wa Mifuko yote ya Hifadhi ya Jamii nchini kuangalia uwezekano wa kuwekeza kwenye sekta ya viwanda. Nawaahidi kuwa endapo mtaamua kuwekeza kwenye viwanda, Serikali itawapa ushirikiano wa kutosha, ikiwezekana kuwapa misamaha ya kodi. Tutafanya hivyo kwa sababu mimi naamini kuwa kama Mifuko ya Hifadhi ya Jamii ingewekeza kwenye viwanda, mathalan vya sukari, shida ya uhaba wa sukari inayokabili nchi yetu hivi sasa isingekuwepo. Na hata kama ingekuwepo, basi hali isingekuwa kama ilivyo sasa. Tungeweza kuziba pengo hilo la uhaba wa sukari kwa kutoa vibali kwenu kuagiza sukari kutoka nje na bila shaka bei ya sukari ingeedelea kuwa chini. Sambamba na kuomba mifuko ya hifadhi ya jamii kuwekeza kwenye viwanda, nawaomba wananchi wenzangu kuendelea kuunga mkono hatua mbalimbali zinazochukuliwa na Serikali katika kukabiliana na changamoto zinazoikabili nchi yetu. Suala hili ni muhimu kwa vile siyo watu wote wanafurahia hatua zinazochukuliwa na Serikali hivi sasa. Wapo baadhi ya watu wachache ambao wanajaribu kutuzuia. Lakini nina imani kama sisi sote tukiungana na kushikamana hakuna mtu atakayetukwamisha. Waheshimiwa Viongozi; Ndugu Wananchi; Mabibi na Mabwana; Mifuko ya Hifadhi ya Jamii kama ikitumiwa vizuri inaweza kutoa mchango mkubwa katika maendeleo ya nchi. Nchi yetu ina mifuko ya hifadhi ya jamii saba  , ambayo ni GEPF, LAPF, NSSF, NHIF, PPF,PSPF na WCF. Mifuko hii kwa pamoja ina mtaji wa shilingi trilioni  7. Baadhi ya Mifuko hii ya Hifadhi ya Jamii imeshiriki katika kutekeleza miradi mikubwa mbalimbali ya maendeleo hapa nchini, ikiwemo ujenzi wa Daraja la Mwalimu Julius Nyerere (Kigamboni), Ukumbi wa Bunge Dodoma na Chuo Kikuu Cha Dodoma. Utekelezaji wa miradi hii ni kielelezo tosha kuwa endapo Mifuko ya Hifadhi ya Jamii itatumiwa vizuri inaweza kuchochea maendeleo ya kiuchumi katika nchi. Hivyo basi, naipongeza mifuko yetu yote kwa mchango wao. Pamoja na pongezi hizo, ni dhahiri kuwa mchango wa mifuko ya hifadhi kwenye maendeleo ya taifa letu kwa sasa bado ni mdogo. Mathalan, mifuko yote ya hifadhi iliyopo nchini kwa pamoja huchangia asilimia12 ya pato la taifa kwa mujibu wa takwimu za Benki Kuu za mwaka 2014. Kiwango hiki ni kidogo sana ukilinganisha na nchi nyingine, ambako mifuko ya hifadhi ya jamii huchangia hadi asilimia 40 ya pato la taifa. Hivyo basi, tunapaswa kuongeza bidii ili mifuko yetu ya hifadhi iweze kutoa mchango unaostahili kwenye maendeleo ya taifa, ikiwezekana na sisi tufikie asilimia 40 au zaidi. Ndugu Wananchi, Mabibi na Mabwana; Katika risala zilizosomwa na viongozi wa mifuko hii miwili tumesikia changamoto mbalimbali wanazokabiliana nazo. Moja ya changamoto hizo inahusu baadhi ya waajiri kushindwa kuwasilisha michango ya wafanyakazi wao kwa wakati. Napenda kurudia tena agizo langu nililolitoa kwenye Sherehe za Mei Mosi mwaka huu kwamba waajiri wote lazima wachangie kwenye mifuko hii. Na ninaposema waajiri wote ni pamoja na Serikali, kupitia Wizara ya Fedha. Bahati nzuri Mkurugenzi Mkuu wa Mamlaka ya Usimamizi wa Mifuko ya Hifadhi ya Jamii, Mama Irene Isaka, upo hapa hivyo naamini agizo hili litasimamiwa ipasavyo. Nafahamu Serikali ilikuwa inadaiwa takriban shilingi bilioni 700 kwenye mfuko wa PSPF kutokana na Wizara ya Fedha kushindwa kuwasilisha michango ya watumishi wa Serikali. Napenda kuwatarifu kuwa tumeanza kulipa deni hilo ambapo kiasi cha shilingi bilioni 500, tayari kimelipwa. Naamini malipo ya kiasi kilichobaki yatafanyika hivi karibuni. Hata hivyo, kutokana na zoezi la kuwaondoa watumishi hewa linaloendelea ambapo hadi hivi tumewabaini watumishi hewa takriban 1900, bila shaka deni lililobaki litapungua. Nakubaliana pia na mapendekezo yaliyotolewa na viongozi wa mifuko kwamba kwa wale watakaoshindwa kuwasilisha michango yao wasilipwe mafao kwa mujibu wa sheria. Ndiyo, wasilipwe. Wakati sasa umefika mifuko yetu ya hifadhi ya jamii iendeshwe kisasa na sio kisiasa. Nafahamu wapo baadhi ya waajiri wamekuwa wakikusanya michango ya watumishi lakini hawaiwasilishi kwenye mifuko. Waajiri wa namna hiyo ni lazima watafutwe na kuwajibishwa ipasavyo. Hata hivyo, napenda kutoa angalizo kuwa siyo kila kazi, waajiri wanatakiwa kuchangia kwenye mifuko ya hifadhi. Kazi nyingine ni za muda mfupi hivyo mwajiri hawalazimiki kumchangia mfanyakazi wake kwenye mifuko. Suala hili lazima lieleweke vizuri. Mimi binafsi nalifahamu suala hili vizuri kwa kuwa nilikuwa Waziri wa Ujenzi. Kwenye miradi mingi ya ujenzi, hususan barabara, watu walikuwa wakiajiriwa kwa muda mfupi. Waajiriwa wa namna hiyo hawakustahili kuchangiwa kwenye mifuko ya hifadhi ya jamii. Waheshimiwa Mawaziri; Ndugu Viongozi na Wafanyakazi wa PPF na NSSF; Wageni Waalikwa; Mabibi na Mabwana; Kabla sijahitimisha hotuba yangu, napenda kuwashukuru tena Waheshimiwa Mawaziri na viongozi wa PPF na NSSF kwa kunikaribisha kushiriki kwenye shughuli hii. Nawashukuru pia wananchi wa Arusha kwa mapokezi mazuri na ninawaahidi nipo pamoja nanyi na kamwe sitawaangusha. Na bahati nzuri mambo mazuri tayari yameanza kuonekana. Hivi majuzi nchi yetu imeingia makubaliano na Serikali ya Uganda kujenga bomba la mafuta kutoka Uganda hadi Bandari ya Tanga. Ujenzi wa Bomba hilo unatarajiwa kutoa ajira takriban elfu ishirini na tano na kuongeza pato la taifa kwa takriban asilimia 2. Nitumie fursa hii pia kurudia tena wito wangu kwa Viongozi wa Mifuko ya Hifadhi ya Jamii kuangalia uwezekano wa kuwekeza kwenye maeneo yenye tija na yenye kuhusisha watu wengi, hususan viwanda. Nimefurahi kusikia kwenye jengo la NSSF kutakuwa na kiwanda cha kukata tanzanite. Sio mbaya kama kwenye siku za usoni mtafikiria kujenga kiwanda cha tanzanite hapa hapa nchini ili nchi yetu iweze kunufaika ipasavyo na madini hayo kuliko ilivyo sasa. Vilevile, napenda kuhimiza mifuko ya hifadhi pamoja na taasisi mbalimbali nchini kuhakikisha kuwa wakati mnapotekeleza miradi yenu mbalimbali mjitahidi kutoa kiupaumbele Watanzania. Ndio, ni lazima kipaumbele kiwe kwa Watanzania kwanza, hususan kwa zile kazi au miradi ambayo Watanzania wanamudu kuitekeleza. Hivyo, ndivyo nchi nyingine zinavyofanya. Na huo ndio muelekeo wa Serikali ya Awamu ya Tano. Mwisho lakini sio kwa umuhimu, napenda kuwashukuru viongozi wa mifuko ya PPF na NSSF kwa mchango wenu wa madawati. PPF mmetoa madawati 2,000 na NSSF madawati 4,000. Nawashukuru sana kwa kuonesha mfano huu. Madawati haya yatatumiwa na watoto wetu waliopo shuleni. Kama mnavyofahamu, Serikali ilifanya uamuzi wa kutoa elimu bila malipo. Uamuzi huo umesababisha idadi ya wanafunzi kuongezeka maradufu na kuleta changamoto kadhaa, ikiwemo uhaba wa madawati. Hivyo basi, nitoe wito kwa taasisi na kila mwananchi atakayeguswa kushirikiana na Serikali katika kushughulikia changamoto mbalimbali zilizojitokeza kwenye shule zetu. Baada ya kusema hayo, sasa nipo tayari kufanya uzinduzi wa majengo haya mawili ya PPF Plaza na NSSF Mafao House. “Ahsanteni kwa kunisikiliza” 