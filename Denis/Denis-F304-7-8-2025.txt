 RISALA  YA  RAIS  WA  ZANZIBAR  NA  MWENYEKITI  WA  BARAZA  LA  MAPINDUZI,  MHESHIMIWA  DK.  ALI  MOHAMED  SHEIN  YA  KUUKARIBISHA  MWAKA  MPYA  WA  2016.  NduguWananchi,  Assalam  Aleikum,  Kwa  hakika  tuna  wajibu  wa  kumshukuru  Mwenyezi  Mungu,  Mtukufu,  Muweza  wa  Kila  Kitu  kwa  kutupa  uhai  tukaweza  kufika  hadi  siku  hii  ya  leo  tunapouaga  mwaka  2015  na  kuukaribisha  mwaka  mpya  wa  2016.  Hii  ni  neema  kubwa  aliyoturuzuku  Mola  wetu,  Subhana  Wataala  kwani  katika  kipindi  kama  hiki  mwaka  jana,  tulikuwa  na  wenzetu  ambao  kwa  hivi  sasa  wamekwishatangulia  mbele  ya  haki.  Tumuombe  Mwenyezi  Mungu  awasamehe  makosa  yao  na  awape  malazi  mema.  Na  sisi  tulio  hai  atujaalie  khatma  njema.  Wakati  mwaka  2015  unamalizika  ni  vyema  japo  kwa  muhtasari  tukatafakari  baadhi  ya  masuala  muhimu  tuliyokabiliana  nayo  katika  mwaka  huo.  Hatua  hiyo,  itatuwezesha  kufanya  tathmini  ya  mafanikio  na  changamoto  tulizokumbana  nazo  ili  tuweze  kujipanga  na  kuweka  dhamira  ya  kuzifanyia  kazi  kwa  lengo  la  kupiga  hatua  zaidi  za  maendeleo  kwa  mwaka  ujao.  Ndugu  Wananchi,  Katika  mwaka  wa  2015,  nchi  yetu  ilikuwa  na  hali  ya  amani  na  utulivu  jambo  ambalo  tunapaswa  kumshukuru  Mwenyezi  Mungu  kwa  kutupa  neema  hiyo  ambayo  imetuwezesha  kutekeleza  kwa  mafanikio  mipango  yetu  ya  maendeleo  ikiwemo  Dira  ya  Maendeleo  ya  Mwaka  2020,  MKUZA  II,  Malengo  ya  Milenia  na  Ilani  ya  Uchaguzi  Mkuu  ya  CCM  ya  mwaka  –  2015  ambayo  tuliweza  kuitekeleza  kwa  asililmia  90.  Kuwepo  kwa  amani  kumetuwezesha  wananchi  kuendelea  na  shughuli  zetu  za  kila  siku  kwa  utulivu.  Kutokana  na  amani  na  utulivu  uliopo  wageni  wengi  wameendelea  kuitembelea  nchi  yetu.  Jumla  ya  watalii  254,699  waliitembelea  Zanzibar  katika  kipindi  cha  Januari-Novemba,  2015  na  kupelekea  sekta  hii  kuimarika  kwa  kiasi  kikubwa.  Kufuatana  na  takwimu  za  robo  mbili  za  mwanzo  wa  mwaka  2015,  uchumi  wetu  umeendelea  kuimarika.  Sura  halisi  itafahamika  baada  ya  kumalizika  kabisa  kwa  mwaka  huu  na  tathmini  kamili  ya  hali  ya  uchumi  kufanywa.  Kwa  upande  mwengine,  huduma  za  jamii  zikiwemo  upatikanaji  wa  maji  safi  na  salama,  huduma  za  afya  pamoja  na  elimu  zimeimarika.  Ndugu  Wananchi,  Katika  mwaka  huu,  tumepiga  hatua  kubwa  katika  kuimarisha  miundombinu.  Tumeweza  kumaliza  ujenzi  wa  barabara  muhimu  na  kuzizindua  Unguja  na  Pemba,  ikiwemo  barabara  ya  Wete  Gando  na  Wete  Konde.  Tumeimarisha  bandari  zetu  pamoja  na  viwanja  vya  ndege.  Sote  ni  mashahidi  wa  kazi  kubwa  tuliyoifanya  katika  kukiimarisha  Kiwanja  cha  Ndege  cha  Kimataifa  cha  Abeid  Amani  Karume  pamoja  na  Kiwanja  cha  ndege  cha  Pemba  ambacho  tayari  tumekitia  taa  za  kurukia  ndege.  Katika  mwaka  2015,  tulikamilisha  na  kuzindua  mradi  wa  ujenzi  wa  maegesho  ya  ndege  (Apron)  na  njia  za  kupitia  ndege  (taxiway)  katika  Kiwanja  cha  Ndege  cha  Kimataifa  cha  Abeid  Amani  Karume.  Kadhalika,  tumeendeleza  ujenzi  wa  jingo  la  abiria  litalokuwa  na  uwezo  wa  kuchukua  abiria  milioni     kwa  mwaka.  Hatua  tuliyofikia  katika  ujenzi  wa  viwanja  hivi  tayari  imepelekea  kuwepo  kwa  ongezeko  kubwa  la  idadi  ya  ndege  za  Kimataifa  zinazokuja  Zanzibar,  jambo  ambalo  limepelekea  kuimarika  kwa  sekta  ya  utalii  na  shughuli  za  biashara.  Ndugu  Wananchi,  Miongoni  mwa  masuala  muhimu  ya  maendeleo  ambayo  nchi  yetu  imeyapata  katika  mwaka  uliomalizika  ni  kufanikiwa  kwa  lengo  la  Serikali  ya  Mapinduzi  ya  Zanzibar,  Awamu  ya  Saba,  la  kuwapatia  meli  mpya  wananchi  wa  Zanzibar.  Serikali  iliweka  dhamira  ya  dhati  ya  kupambana  na  tatizo  la  uhaba  wa  vyombo  vya  kuaminika  vinavyofanya  safari  zake  kati  ya  Unguja,  Pemba  na  Dar  es  Salaam.  Tulifanikiwa  kuitengenezesha  meli  mpya,  yenye  mitambo  ya  kisasa  katika  Kampuni  ya  “Daewoo  International”  ya  Jamhuri  ya  Korea  ambayo  ina  utaalamu  na  uzoefu  mkubwa  wa  kutengeneza  meli.  Tayari  meli  hiyo  tuliyoipa  jina  la  MV  Mapinduzi  II,  iliwasili  nchini  tarehe  2  Disemba,  2015.  Nasaha  zangu  kwenu  nyote  wananchi  ni  kuwa,  tuithamini  na  kuienzi  meli  yetu  hiyo.  Tukumbuke  msemo  wa  Marehemu  Mzee  Abeid  Amani  Karume,  kuwa  “kithamini  kilicho  chako  mpaka  usahau  cha  mwenzako”  .  Katika  mwaka  2015,  tumefanya  juhudi  kubwa  katika  kuhakikisha  kuwa  dhamira  yetu  ya  kujenga  bandari  ya  Mpiga  Duri  tunaanza  kuitekeleza.  Juhudi  kubwa  zimefanywa  katika  kutafuta  fedha  za  mradi  huu.  Hivi  sasa  Serikali  inakamilisha  mazungumzo  ya  kupata  fedha  kwa  njia  ya  mkopo  kutoka  “Exim  Bank”  China.  Kwa  kuanzia  ujenzi  wa  bandari  hii,  utachukua  eneo  la  mita  300  kutoka  Kusini  kwenda  Kaskazini  na  utajumuisha  ufukiaji  wa  bahari,  eneo  lenye  urefu  upatao  mita  490.  Ujenzi  wa  bandari  hii  utategemea  kuanza  wakati  wowote  katika  mwaka  Ujenzi  huo  utakapomalizika  utapunguza  msongamano  uliopo  katika  bandari  ya  Malindi  na  utaimarisha  kwa  kiasi  kikubwa  ukuaji  wa  biashara  hapa  Zanzibar.  Kadhalika,  gati  hiyo  itatoa  ajira  kwa  wananchi  na  kutoa  mchango  mkubwa  katika  ukuaji  wa  uchumi  wetu.  Vile  vile,  katika  mwaka  huu  unaomalizika  tumepata  mafanikio  katika  juhudi  zetu  za  kusambaza  huduma  za  umeme  vijijini.  Vijiji  mbali  mbali  kama  vile  Kijini  na  Mbuyu  Tende  katika  Mkoa  wa  Kaskazini  Unguja  vimepatiwa  huduma  hizo.  Aidha,  kwa  kuwatumia  wataalamu  wazalendo  tumeweza  kuufikisha  umeme  huko  Kisiwa  Panza  na  Kisiwa  cha  Makoongwe  kwa  upande  wa  Pemba.  Kadhalika,  katika  mwaka  2015,  tumetekeleza  kwa  mafanikio  miradi  ya  maji  safi  na  salama  katika  maeneo  mbali  mbali,  Unguja  na  Pemba.  Tumeshuhudia  ongezeko  la  uchimbaji  wa  visima  katika  maeneo  kadhaa.  Vile  vile,  tunatarajia  kulipatia  ufumbuzi,  tatizo  la  maji  safi  na  salama  katika  Manispaa  ya  mji  wa  Zanzibar  kufuatia  kutiwa  saini  Mkataba  wa  Mradi  wa  Maji  Mjini  tarehe  29  Disemba,  2015.  Mradi  huo  utagharimu  jumla  ya  Dola  za  Marekani  21,000  zikiwa  ni  mkopo  kutoka  Benki  ya  Maendeleo  ya  Afrika  (AfDB)  na  Serikali  ya  Mapinduzi  ya  Zanzibar  itachangia  asilimia  10.  Kampuni  zinazohusika  ni  NSPT  LTD  na  SPENCON  SERVICES  LTD  zilizosajiliwa  nchini  Tanzania.  Maeneo  yatakayofaidika  ni  Mji  Mkongwe  na  maeneo  yanayopakana  na  mji  huo.  Tumeanza  kuifanyia  kazi  changamoto  ya  ukosefu  wa  huduma  za  umeme  katika  sehemu  tulizochimba  visima,  jambo  ambalo  kwa  kiasi  kikubwa  huathiri  juhudi  zetu  za  kuwafikishia  wananchi  huduma  hizi  muhimu.  Matumaini  yangu  ni  kuwa  ifikapo  mwishoni  mwa  mwaka  2016  changamoto  hii  itakuwa  imeshapatiwa  ufumbuzi  na  kukidhi  matarajio  ya  wananchi.  Ndugu  Wananchi,  Kwa  upande  wa  huduma  za  afya,  katika  mwaka  2015  tumeziimarisha  huduma  hizo  kwa  kuongeza  kasi  ya  kusomesha  wataalamu,  upatikanaji  dawa  na  huduma  mbali  mbali  pamoja  na  kuziimarisha  hospitali  zetu  kwa  kutekeleza  miradi  mbali  mbali  ya  ujenzi.  Katika  mwaka  wa  2015,  tulianza  kuijenga  upya  hosptali  ya  Abdalla  Mzee  Pemba  kwa  msaada  wa  Serikali  ya  Jamhuri  ya  Watu  wa  China.  Ujenzi  huo  utakamilika  mwaka  Hivi  sasa  tunaendelea  na  uimarishaji  wa  Hosptali  ya  Mnazi  Mmoja  kwa  kujenga  majengo  mapya  na  kuongeza  kasi  ya  utoaji  wa  huduma  mpya  ili  tufikie  azma  yetu  ya  kuifanya  hosptiali  hii  kuwa  ya  rufaa.  Katika  kipindi  hiki  tumeziondoa  gharama  za  kuchangia  huduma  za  uchunguzi  wa  maradhi  kwa  kutumia  “X-Ray”,  “CT-Scan”  na  “Ultra  Sound”  na  sasa  zinatolewa  bila  ya  malipo  kwa  wananchi  wote.  Katika  mwaka  ujao  wa  2016  juhudi  zitafanywa  za  kuondoa  kuchangia  huduma  za  uchunguzi  wa  maabara,  ili  nazo  ziwe  bila  ya  malipo.  Katika  mwaka  2015  tumepata  mafanikio  makubwa  kwa  upande  wa  elimu.  Tumemaliza  na  kuanza  upya  miradi  ya  ujenzi  wa  skuli  mbali  mbali  na  kuongeza  fani  za  mafunzo  katika  vyuo  vikuu  na  taasisi  za  elimu  ya  juu.  Vile  vile,  tumeanza  kutekeleza  lengo  letu  la  kuondoa  utaratibu  kwa  wazazi  kuchangia  gharama  za  elimu  maskulini  kama  nilivyotangaza  tarehe  12  Januari,  2015.  Lengo  letu  ni  kuifanya  elimu  ya  msingi  kuwa  bure  huku  tukiandaa  utaratibu  ili  elimu  ya  sekondari  nayo  iwe  bure  kama  ilivyodhamiriwa  na  Muasisi  wa  Mapinduzi  yetu  ya  1964.  Katika  mwaka  2015,  tulifikia  uamuzi  ya  kuwapatia  pensheni  ya  kila  mwezi  wazee  wetu  wote  waliofikia  umri  wa  miaka  70  bila  ya  kujali  kama  waliwahi  kuajiriwa  Serikalini  au  hawakuajiriwa.  Hatua  hiyo  itaanza  kutekelezwa  kuanzia  mwezi  April  mwaka  2016.  Ni  wajibu  wetu  kuwatunza  wazee  wetu  ambao  wamefanya  kazi  kubwa  ya  kuijenga  nchi  yetu  katika  ujana  wao.  Ndugu  Wananchi,  Katika  mwaka  2015  tulipanga  na  kuanza  kutekeleza  kwa  kasi,  mipango  ya  ujenzi  wa  miji  na  majengo  ya  kisasa  katika  sehemu  mbali  mbali  ili  kuweza  kujenga  taswira  mpya  ya  Zanzibar  katika  kipindi  kifupi  kijacho.  Serikali  kupitia  ZIPA  ilipanga  kutekeleza  miradi  mitano  ambayo  baadhi  yake  tayari  imeshapata  wawekezaji  na  kuanza  kutekelezwa  katika  eneo  la  Fumba.  Miradi  hiyo  inahusisha  ujenzi  wa  miji  ya  kisasa  ya  makaazi,  uwekezaji  wa  viwanda  vidogo  vidogo,  ujenzi  wa  kituo  cha  kimataifa  cha  mikutano  na  maonyesho  ya  biashara.  Serikali,  kwa  kushirikiana  na  Kampuni  za  “Union  Property  Developer”  na  “Coastal  Dredging”  inaendelea  na  ujenzi  wa  barabara  katika  maeneo  yaliyopangwa  kuendelezwa  kwa  kujengwa  mji  mpya  wa  kisasa  huko  Fumba.  Kwa  sasa  barabara  kuu  zenye  urefu  wa  kilomita  13  zimo  katika  hatua  mbali  mbali  za  ujenzi.  Jumla  ya  nyumba  1,300  zinatarajiwa  kujengwa  kwa  ajili  ya  kuuzwa  kwa  wazalendo  katika  kipindi  cha  mwaka  mmoja  ambapo  kwa  kuanzia,  nyumba  150  zitaanza  kujengwa  mwezi  wa  Februari,  2016.  Kwa  upande  wa  Mkoa  wa  Kaskazini  Unguja,  Mradi  wa  ujenzi  wa  mji  wa  kisasa  wa  kibiashara  pamoja  na  hoteli  kubwa  ya  nyota  tano,  utakaojengwa  huko  Matemwe  umeanza  kutekelezwa  na  unatarajia  kuwekeza  jumla  ya  Dola  za  Marekani  milioni  800.  Kampuni  ya  “Pennyroyal  ya  Gibralter”  ndiyo  inayotekeleza  mradi  huo.  Kwa  upande  mwengine  katika  mwezi  wa  Novemba  2015,  Serikali  ilitiliana  saini  Mkataba  na  Kampuni  ya  “Quality  Group  Limited”  ambayo  itaanzisha  mradi  mkubwa  wa  kuendeleza  Hoteli  ya  Bwawani  na  maeneo  yanayoizunguuka.  Mradi  huo  utawekeza  mtaji  wa  Dola  za  Marekani  kiasi  cha  Milioni  200  na  utahusisha  kulifanyia  ukarabati  mkubwa  jengo  la  Hoteli  ya  Bwawani  na  kuliwezesha  kutoa  huduma  za  hoteli  ya  nyota  tano.  Jengo  hili  la  hoteli  litaimarishwa  ili  kuhifadhi  kielelezo  cha  mafanikio  cha  Mapinduzi  Matukufu  ya  Zanzibar  ya  1964.  Kadhalika,  Serikali  imeidhinisha  mradi  wa  upanuzi  wa  Hoteli  ya  Mtoni  Marine,  unaohusisha  utengenezaji  wa  ufukwe  kwa  ajili  ya  mapumziko  ya  wageni  na  wenyeji.  Upanuzi  huo,  vile  vile,  unahusisha  uanzishwaji  wa  mji  mdogo  wa  kisiwa  kwa  ajili  ya  watu  wenye  uwezo  wa  kifedha  na  hivyo  kupelekea  Serikali  kukusanya  mapato  yatayotokana  na  umiliki  wa  majengo  katika  mji  huo.  Mwaka  2015,  ulibeba  shughuli  nyingi  za  uanzishwaji  wa  ujenzi  wa  miji  mipya.  Sambamba  na  juhudi  hizo  zinazochukuliwa  na  ZIPA  za  kushajihisha  wawekezaji  katika  ujenzi  wa  miji  ya  kisasa,  Mfuko  wa  Hifadhi  ya  Jamii  Zanzibar  (ZSSF)  nao  unaendelea  na  juhudi  za  kubadillisha  taswira  ya  Zanzibar  kwa  kuwekeza  katika  ujenzi  wa  majengo  ya  kisasa  katika  eneo  la  Mbweni.  Mradi  huu  umejumuisha  ujenzi  wa  jumla  ya  majengo  18  ya  ghorofa  7  kila  moja,  yatakayokuwa  na  nyumba  252.  Ujenzi  wa  majengo  hayo  umeshaanza.  Wakati  tunamaliza  mwaka  huu  2015,  tunapaswa  kujipongeza  kwa  kufanikisha  ujenzi  wa  Viwanja  vya  Watoto,  Kiwanja  cha  Kariakoo  kwa  Unguja  na  Tibirinzi  kwa  upande  wa  Pemba.  Kukamilika  kwa  ujenzi  wa  Mnara  wa  Kumbukumbu  ya  Miaka  50  ya  Mapinduzi  ya  Zanzibar  katika  eneo  la  Michenzani,  kumeiletea  haiba  mpya  mji  wetu  wa  Zanzibar  na  umekuwa  ni  kielelezo  kizuri  cha  kumbukumbu  ya  Mapinduzi  yetu  ya  1964.  Ndugu  Wananchi,  Ili  mafanikio  haya  tuliyoyapata  yawe  endelevu,  napenda  nikumbushe  kuhusu  umuhimu  wa  kuitunza  miundombinu  yetu  yote  ya  maendeleo  ambapo  fedha  nyingi  zinatumika  katika  kuitengeneza  kwa  ajili  ya  maendeleo  yetu.  Inasikitisha  kuona  kwamba  katika  mwaka  uliomalizika,  baadhi  ya  watu  waliendeleza  vitendo  vya  kuharibu  miundombinu  katika  maeneo  mbali  mbali  kwa  kuweka  mbele  maslahi  yao  binafsi  na  kusahau  wajibu  wa  kutanguliza  maslahi  yetu  sote.  Katika  baadhi  ya  maeneo  ya  nchi  yetu,  watu  hao  walikata  nyaya  za  umeme  na  kusababisha  hasara  kwa  shirika  la  umeme  (ZECO)  na  usumbufu  kwa  wananchi  kwa  kukosa  huduma  hiyo.  Aidha,  katika  maeneo  mengine  vitendo  vyao  vimesababisha  kukosekana  kwa  huduma  za  maji  safi  na  salama.  Natao  wito  kwa  wananchi  wote  ili  tuwe  walinzi  wa  miundombinu  yetu  na  tusichelee  kuwafichua  wale  wote  wanayoiharibu.  Ndugu  Wananchi,  Tunamshukuru  Mwenyezi  Mungu  kwa  kutupa  neema  ya  mvua  ambayo  imetuwezesha  kupata  mazao  ya  chakula  na  biashara  hasa  zao  la  karafuu  katika  mwaka  uliomalizika.  Kwa  mara  nyengine  tena  napenda  niwashukuru  wakulima  wetu  kwa  jitihada  zao  katika  kilimo,  hali  ambayo  imesaidia  sana  kuwapo  kwa  uhakika  wa  mazao  ya  chakula  zikiwemo  ndizi,  muhogo,  viazi,  matunda  na  aina  za  mboga.  Kadhalika,  natoa  shukurani  kwa  wakulima  wa  mpunga  wa  kutegemea  mvua  kwa  jitihada  zao,  ingawa  kwa  bahati  mbaya  hali  ya  mavuno  kwa  mwaka  uliomalizika  haikuwa  nzuri  sana.  Tayari  maandalizi  ya  kilimo  cha  mpunga  wa  kutegemea  mvua  kwa  mwaka  huu  yamekwishaanza  katika  mabonde  mbali  mbali  ya  Unguja  na  Pemba  kwa  hatua  ya  kuchimbua  mashamba.  Serikali  inaendelea  kutoa  ruzuku  kwa  huduma  za  matrekta  na  pembejeo  za  kilimo  kwa  wakulima  ambapo  kwa  msimu  wa  mwaka  2015/2016,  tani  750  za  mbolea  na  lita  ,000  za  dawa  ya  kuulia  magugu  zimekwishanunuliwa.  Natoa  wito  kwa  wakulima  wetu  kuzitumia  fursa  zilizowekwa  na  Serikali  ili  kuongeza  tija  katika  kilimo  chetu.  Kadhalika,  nawasihi  wafuate  maelekezo  ya  maafisa  ugani  ya  kuzingatia  misingi  ya  kilimo  bora  kwa  kutayarisha  mashamba  kwa  wakati,  kutumia  mbegu  bora,  mbolea  na  dawa  za  kuulia  wadudu  ili  tupate  mazao  mengi  yatakayotuwezesha  tupunguze  uagiziaji  wa  mchele  hatua  kwa  hatua  kutoka  nje  ya  nchi.  Ndugu  wananchi,  Kuhusu  zao  la  karafuu,  napenda  nitoe  pongezi  kwa  wakulima  wa  karafuu  kwa  jitihada  zao  na  kushirikiana  na  Serikali  katika  kuliendeleza  zao  hilo.  Wakulima  wetu  wameitikia  vyema  wito  wa  Serikali  wa  kuuza  karafuu  zao  katika  vituo  vya  ZSTC  ambapo  katika  msimu  wa  ununuzi  wa  karafuu  /2016,  hadi  kufikia  mwezi  Novemba,  2015  jumla  ya  tani     za  karafuu  zenye  thamani  ya  TShs.  Bilioni   71  zimenunuliwa  katika  vituo  vya  ununuzi  wa  karafuu  vya  ZSTC  Unguja  na  Pemba.  Kwa  mara  nyengine  nalipongeza  Shirika  la  Biashara  la  Taifa  (ZSTC)  kwa  kazi  nzuri  waliyoifanya  ya  kuliendeleza  zao  la  karafuu  pamoja  na  vikosi  vyetu  vya  ulinzi  na  wananchi  wote  kwa  kupambana  na  magendo  ya  karafuu.  Kwa  lengo  la  kuzidi  kuliimarisha  zao  la  karafuu  na  kuendeleza  zaidi  zao  hili.  Mnamo  mwezi  wa  August,  2015  tulizindua  Mfuko  wa  Maendeleo  ya  Karafuu  Zanzibar  kwa  lengo  la  kuliendeleza  zaidi  zao  hili.  Kupitia  mfuko  huu,  tuna  matumaini  ya  kuongeza  ufanisi  katika  kulishughulikia  zao  la  karafuu  ili  kuongeza  tija.  Ndugu  Wananchi,  Mwaka  2015  ulikuwa  ni  mwaka  wa  Uchaguzi  Mkuu  ambapo  tarehe  25  Oktoba,  wananchi  wa  Zanzibar  walishiriki  katika  kuwachagua  Viongozi  kwa  upande  wa  Serikali  ya  Mapinduzi  ya  Zanzibar  na  Serikali  ya  Jamhuri  ya  Muungano  wa  Tanzania.  Uchaguzi  Mkuu  ulitanguliwa  na  kampeni  za  vyama  vilivyoshiriki  uchaguzi  huo  na  wananchi  walishiriki  kwa  wingi  katika  kampeni  zake.  Uchaguzi  wa  Viongozi  wa  Jamhuri  ya  Muungano  wa  Tanzania  uliosimamiwa  na  Tume  ya  Uchaguzi  ya  Taifa  ya  Jamhuri  ya  Muungano  wa  Tanzania  umemalizika  na  Chama  cha  Mapinduzi  kimepata  ushindi  mkubwa.  Nampongeza  Mheshimiwa  Dk.  John  Pombe  Magufuli  kwa  kuchaguliwa  kuwa  Rais  wa  Jamhuri  ya  Muungano  wa  Tanzania  na  Mheshimiwa  Samia  Suluhu  Hassan  kwa  kuchaguliwa  kuwa  Makamu  wa  Rais.  Kwa  upande  wa  Zanzibar  Tume  ya  Uchaguzi  uliufuta  uchaguzi  huu  hapo  tarehe  28  Oktoba,  2015,  baada  ya  kubainika  kutokea  kwa  kasoro  kadhaa  kama  zilivyoelezwa  na  Tume  hiyo.  Aidha,  uamuzi  huo  wa  Tume  ulitangazwa  katika  Gazeti  Rasmi  la  Serikali  la  tarehe  6  Novemba,  2015  kwamba  Tume  ya  Uchaguzi  ya  Zanzibar  imeyafuta  matokeo  yote  ya  Uchaguzi  Mkuu  wa  Zanzibar  wa  tarehe  25  Oktoba,  2015  na  kwamba  uamuzi  wa  Tume  wa  tarehe  nyengine  ya  kurudiwa  Uchaguzi  Mkuu  wa  Zanzibar  utatangazwa  baadae.  Aidha,  katika  suala  zima  la  hali  ya  kisiasa  ya  Zanzibar,  iliyojitokeza  baada  ya  kufutwa  kwa  Uchaguzi  Mkuu,  viongozi  wenu  tulishauriana  tukutane  ili  tufanye  mazungumzo  ya  kutafuta  suluhu  kwa  njia  ya  amani,  ili  nchi  yetu  iendelee  kuwa  na  amani,  umoja  na  mshikamano.  Hatimaye  tulikubaliana  tuanze  mazungumzo  hayo.  Mazungumzo  haya  yanatuhusisha  viongozi  sita.  Viongozi  hao  ni  mimi  nikiwa  Mwenyekiti,  Makamu  wa  Kwanza  wa  Rais,  Mheshimiwa  Maalim  Seif  Sharif  Hamad  na  Mheshimiwa  Balozi  Seif  Ali  Iddi,  Makamu  wa  Pili  wa  Rais  wakiwa  wajumbe.  Wajumbe  wengine  ni  Rais  Mstaafu  wa  Jamhuri  ya  Muungano  wa  Tanzania  Mheshimiwa  Ali  Hassan  Mwinyi,  Rais  Mstaafu  wa  Zanzibar  wa  Awamu  ya  Tano  Dk.  Salmin  Amour  Juma  na  Rais  Mstaafu  wa  Zanzibar  wa  Awamu  ya  Sita  Dk.  Amani  Abeid  Karume.  Mazungumzo  hayo  yamefikia  hatua  kubwa  na  bado  yanaendelea.  Taarifa  kamili  ya  mazungumzo  hayo  itatolewa  mara  tu  yatakapokamilika.  Ndugu  Wananchi,  Kama  inavyofahamika  kuwa  kila  mwaka  inapofika  mwezi  wa  Januari,  huwa  tuna  maadhimisho  ya  sherehe  za  Mapinduzi  Matukufu  ya  Zanzibar  ya  Januari,  12  mwaka  1964.  Katika  mwezi  wa  Januari  wa  mwaka  2015,  tuliadhimisha  sherehe  za  miaka  51  ya  Mapinduzi  kwa  matukio  mbali  mbali  yaliyojumuisha  uzinduzi  na  uwekaji  wa  mawe  ya  msingi  wa  miradi  ya  maendeleo  kwa  Unguja  na  Pemba.  Wengi  wetu,  tulishiriki  katika  maadhimisho  ya  siku  ya  kilele,  tarehe  12  Januari,  2015  kwenye  Uwanja  wa  Amaan  na  sherehe  hizo  zilifana  sana.  Tarehe  12  Januari,  2016,  panapo  majaaliwa  tutaadhimisha  miaka  52  ya  Mapinduzi,  ambapo  kama  kawaida,  sherehe  hizo  zitatanguliwa  na  matukio  mbali  mbali  ya  shughuli  za  uzinduzi  wa  miradi  ya  maendeleo  na  uwekaji  wa  mawe  ya  msingi.  Wito  wangu  kwa  wananchi  wote  ni  kujitokeza  kwa  wingi  katika  matukio  mbali  mbali  yaliyopangwa  katika  maadhimisho  hayo.  Tukumbuke  kuwa  Mapinduzi  yetu  ni  kielelezo  muhimu  cha  ukombozi  wa  nchi  yetu  na  uzalendo.  Aidha,  kushiriki  kwetu  kwenye  sherehe  ya  maadhimisho  haya  ni  hatua  ya  kuyaendeleza  malengo  ya  Mapinduzi  kwa  shabaha  ile  ile  waliokuwa  nayo  waasisi  wetu.  Ndugu  Wananchi,  Wakati  tunapoukaribisha  mwaka  mpya  na  tukiwa  katika  maandalizi  ya  sherehe  za  miaka  52  ya  Mapinduzi,  napenda  nisisitize  umuhimu  wa  kuendeleza  usafi  wa  mazingira  katika  maeneo  tunayoishi.  Mazingira  yaliyo  machafu  ni  chanzo  kikubwa  cha  maradhi  mbali  mbali  ya  miripuko  ikiwa  ni  pamoja  na  maradhi  ya  kipindupindu.  Taarifa  kutoka  Wizara  ya  Afya  zinaeleza  kuendelea  kuwepo  kwa  maradhi  ya  kipindupindu  katika  baadhi  ya  maeneo  nchini  na  hali  bado  si  ya  kuridhisha  sana.  Hata  hivyo,  Serikali  inachukua  hatua  za  kukabiliana  na  maradhi  hayo  kwa  kuendeleza  kambi  za  matibabu  na  kutoa  elimu  ya  afya  juu  ya  namna  ya  kujikinga  nayo.  Natoa  wito  kwa  wananchi  nyote  mzingatie  kanuni  za  afya  ikiwa  ni  pamoja  na  kuimarisha  usafi,  kutotupa  taka  ovyo,  kuepuka  kuweka  bidhaa  chini  hasa  katika  kipindi  cha  mvua  na  kuhifadhi  vyakula  hasa  vinavyouzwa  barabarani.  Aidha,  Baraza  la  Manispaa,  Mabaraza  ya  miji  kwa  Pemba  na  Halmashauri  zote  za  wilaya  zichukue  hatua  ya  kusimamia  uzoaji  wa  taka  na  kuzipeleka  katika  maeneo  yaliyotengwa  pamoja  na  kuishughulikia  misingi  ya  maji  machafu  kama  hatua  ya  dharura  ya  kukabiliana  na  maradhi  ya  mripuko.  Sote  tushiriki  katika  kuisafisha  Miji  yetu  na  maeneo  tunayoishi  hapo  tarehe  3  Januari,  2016,  kama  ilivyopangwa  katika  ratiba  ya  Maadhimisho  ya  Sherehe  za  Mapinduzi  kwa  mwaka  huu.  Ndugu  Wananchi,  Namaliza  risala  yangu,  kwa  kukukumbusheni  kwamba  kesho  tarehe  1  Januari  ni  siku  yetu  ya  kujitokeza  sote  kufanya  mazoezi.  Tujitokezeni  kwa  wingi.  Nakutakieni  kheri  ya  mwaka  mpya  viongozi  wote,  wananchi,  nchi  marafiki,  washirika  wetu  wa  maendeleo  pamoja  na  mashirika  ya  Kimataifa  kupitia  mabalozi  na  wawakilishi  waliopo  nchini.  Namuomba  Mwenyezi  Mungu  atujaalie  kheri,  baraka  na  neema  nyingi  katika  mwaka  mpya  wa  2016.  Atuzidishie  amani,  umoja  na  masikilizano.  Atujaalie  uwezo  zaidi  wa  kuitekeleza  mipango  yetu  kwa  ufanisi  ili  kuimarisha  uchumi  na  ustawi  wa  maendeleo  ya  nchi  yetu.  Ahsanteni  kwa  kunisikiliza.