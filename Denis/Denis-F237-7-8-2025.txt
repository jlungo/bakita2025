  JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  KATIKA  IBADA  YA  KUWEKWA  WAKFU  MAPADRE  SITA  (6),  MAKERE-  KIGOMA.  TAREHE  28  JULAI  2022  Mhashamu  Baba  Askofu  Joseph  Mlola,  Askofu  wa  Jimbo  Katoliki  la  Kigoma;  Wahashamu  Maaskofu  wote  mliopo;  Waheshimiwa  sana  Mapadre  wapya;  Waheshimiwa  sana  Mapadre,  Mashemasi  na  Watawa  wote  mliopo;  Waheshimiwa  Viongozi  wote  wa  Madhehebu  mengine  ya  Dini;  Mheshimiwa  Kamishna  Thobias  Andengenye,  Mkuu  wa  Mkoa  wa  Kigoma  na  viongozi  wote  wa  Serikali  mliopo;  Waheshimiwa  Wabunge  mliopo;  Waamini  wa  Parokia  ya  Makere  na  Jimbo  Katoliki  la  Kigoma;  Wageni  waalikwa,  wananchi  wote  mliohudhuria  ibada  hii  takatifu,  mabibi  na  mabwana.  TUMSIFU  YESU  KRISTO!  KRISTO!  IMANA  ISHIMWE!  Ndugu  zangu  ninamshukuru  Mwenyezi  Mungu  kwa  kutupatia  fursa  ya  kushiriki  ibada  hii  takatifu  siku  ya  leo.  Mimi  binafsi  ninayo  furaha  kubwa  kujumuika  nanyi  leo  kupokea  baraka  hii  kubwa  ya  ndugu  zetu  hawa  sita  kufikia  daraja  takatifu  la  Upadre.  Ni  jambo  kubwa  sana  na  la  kumshukuru  Mungu  kwa  wema  wake  na  rehema  zake  hizi  nyingi.  Naomba  mpokee  salaam  nyingi  za  upendo  kutoka  kwa  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania.  Anawasalimia  sana  na  anawapongeza  kwa  baraka  hii  kubwa  ambayo  Mwenyezi  Mungu  ametujalia  kwa  pamoja.  Mheshimiwa  Rais  alitamani  sana  kuwepo  hapa  nanyi  leo,  lakini  kwa  sababu  zilizo  nje  ya  uwezo  wake  hakuweza.  Hivyo  amenituma  nimuwakilishe  na  nifikishe  pongezi  zake  za  dhati  kwa  Mapadre  hawa  wapya  na  kwenu  nyote.  Anasema  amefurahia  kupatikana  kwa  mapadre  wapya  sita  kwa  mara  moja  ambao  watatuongoza  kuutafuta  ufalme  wa  mbinguni  kwa  kuishi  maadili  mema  ya  sala,  upendo  na  kazi.  Nami  naomba  niungane  na  Mheshimiwa  Rais  kuwapongeza  kwa  dhati  Mapadre  hawa  wapya  na  kwa  kipekee  Jimbo  Katoliki  la  Kigoma  na  waamini  wote.  Vilevile  ninawapongeza  wazazi  na  walezi  wa  mapadre  hawa  wapya  kwa  maana  ninaamini  wametimiza  maandiko  yasemayo:  “mlee  mtoto  katika  njia  impasayo,  naye  hataiacha  hata  atakapokuwa  mzee”  (Mithali  22:6).  Pia  nawapongeza  walimu  wa  Seminari  zote  mlizopitia,  kwa  mifano  na  mafunzo  mema  na  miongozo  ambayo  imetupatia  fursa  ya  kukutana  hapa  kwenye  ibada  hii  takatifu  ya  kuwapokea  katika  daraja  takatifu  la  upadri.  Wote  kwa  pamoja  hongereni  sana.  Wahashamu  Maaskofu,  Mapadre,  Watawa  na  Waamini  wenzangu  Katika  somo  la  Elimu  ya  Biblia  (Bible  Knowledge)  nililosoma  zamani,  tulifundishwa  kwamba:  viongozi  wa  jumuiya  za  kwanza  za  Kikristo  waliitwa  ‘Wazee’  au  ‘Maaskofu’.  Kwa  kuwekewa  mikono  walichaguliwa  na  mitume  kuwa  mawakili  wao.  Huwa  na  nguvu  na  karama  ya  Mungu.  Huitwa  pia  wasimamizi  au  wachungaji.  Wateule  hao  hawakushughulikia  tu  mahitaji  ya  jumuiya  bali  walifundisha  pia.  Mapadre  wa  leo  ndio  waliochukua  madaraka  ya  ‘Wazee’  na  ‘Maaskofu’  wa  nyakati  za  mitume.  Sasa  ninaposimama  mbele  yenu  katika  siku  hii  njema,  ninakumbuka  maneno  yaliyoandikwa  katika  Waraka  wa  1  Timotheo  3:1  ambayo  yanasema  “Ni  neno  la  kuaminiwa,  mtu  akitaka  kazi  ya  askofu,  atamani  kazi  njema”.  Ndugu  zangu  Mapadri  wetu  wapya  mmepata  kazi  njema,  yenye  wito  mkuu  na  baraka  kuu  nyingi.  Hongereni  sana  maana  sisi  wengine  tulishindwa!  Na  wana-Makere,  waliozaa  mrembo  anayeitwa  Mbonimpaye  mlichangia  kushindwa  kwangu  kuwa  Padre!  Lakini  naomba  pia  niwakumbushe  waheshimiwa  Mapadre  wapya  jambo  moja,  japo  najua  mnalijua  vizuri  sana.  Katika  kazi  njema  mliyoipata,  maandiko  yanasema  “basi  imempasa  Askofu  awe  mtu  asiyelaumika,  mwenye  kiasi  na  busara,  mtu  wa  utaratibu,  mkaribishaji  na  ajuaye  kufundisha”  (1  Timotheo  3:2).  Katika  wito  wenu  huu  mkuu,  sisi  walei  tunatamani  milango  yenu  iwe  ni  maeneo  ya  kimbilio  na  hata  wengine  wenye  shida  mbalimbali,  tukavutwe  nanyi  na  tumuone  Kristo  katika  nyuso  zenu,  nasi  tukapate  faraja  ya  Kristo  na  amani  ya  Mungu  Baba  yetu  kupitia  kwenu.  Mkatufundishe  kuwa  na  kiasi  na  kuwa  na  busara  kubwa  itakayoponya  na  kuokoa  roho  zetu.  Katika  kazi  yenu  ya  ukuhani  tusipate  sababu  ya  kuwalaumu  wala  kuwashitaki  ninyi  kwa  namna  yeyote  kama  inavyoelekezwa  katika  Kitabu  cha  Tito  1:7  “Maana  imempasa  Askofu  awe  mtu  asiyeshitakiwa  neno,  kwa  kuwa  ni  wakili  wa  Mungu;  asiwe  mtu  wa  kujipendeza  nafsi  yake,  asiwe  mwepesi  wa  hasira,  asiwe  mlevi  wala  mgomvi,  asiwe  mpenda  mapato  ya  aibu”.  Ndugu  zangu  waamini  wenzangu  Mungu  wetu  mwema  kwa  mara  nyingine  tena  ametupatia  baraka  hii  ya  watumishi  wanyenyekevu  ambao  watatutumikia  sisi  kama  kanisa  katika  maisha  yao  yote.  Kwa  namna  ya  pekee  watafanya  kazi  njema  ya  utume  kwa  niaba  yetu,  kazi  ambayo  sisi  nasi  tulipaswa  kuifanya.  Lakini  wao  wamejitoa  kwa  unyenyekevu  mkubwa  na  kujiweka  wakfu.  Kwa  sababu  hiyo  Mungu  ametupa  wajibu  wa  kufanya.  Ametuagiza  tumtolee  zaka  na  sadaka.  Katika  kitabu  cha  Mambo  ya  Walawi  27:30  anasema  zaka  zote  ni  mali  yake  na  tena  ni  takatifu  kwake,  na  zaka  yote  hiyo  akawapatia  Walawi  hawa  kuwa  sehemu  ya  urithi  wao  kama  ilivyoandikwa  katika  Kitabu  cha  Hesabu  18:21,  maana  wamejitoa  wakfu  kwake  kwa  ajili  yetu  na  hawana  urithi  katika  nyumba  zetu.  Hivyo,  ndugu  zangu  waamini,  tunatenda  dhambi  kwa  Mungu  tusipotoa  zaka  na  sadaka  zetu  ili  kuwategemeza  watumishi  hawa  wa  Mungu,  kwa  sababu  kwa  kufanya  hivyo  tunamuibia  Mungu  zaka  yake  ambayo  amesema  ni  takatifu  na  akawapa  urithi  watumishi  wa  nyumba  yake.  Tunapoacha  kutoa  kwa  moyo  wa  shukrani  kwa  Mungu,  na  watumishi  wake  wakapata  taabu,  tunajitafutia  laana  na  kukimbiza  baraka  majumbani  mwetu  na  kwenye  maisha  yetu  ya  kila  siku.  Ndugu  zangu  wana  Makere  na  Watanzania  kwa  ujumla  Kwa  kumalizia  salamu  za  Serikali  naomba  niseme  mambo  matatu:  Jambo  la  kwanza,  Uharibifu  wa  mazingira  limekuwa  tatizo  kubwa  na  lenye  athari  mbaya  sana  kwetu  kama  Taifa  na  kwa  dunia  nzima.  Uharibifu  wa  mazingira  umetusababishia  upungufu  na  wakati  mwingine  ukosefu  kabisa  wa  mvua  katika  maeneo  yetu.  Kwa  mfano  mwaka  huu,  katika  baadhi  ya  mikoa  mvua  imekuwa  ndogo  sana  na  hivyo  kupelekea  mavuno  yasiyoridhisha.  Hivyo,  nawaasa  sana  tutunze  mazingira  yetu,  tulinde  misitu  inayotuzunguka  na  tuache  tabia  ya  kuchoma  moto  hovyo  kwa  faida  yetu  wenyewe  na  vizazi  vijavyo.  Serikali  haitamvumila  mtu  yeyote  ambaye  atabainika  kuharibu  mazingira  kwa  sababu  mtu  huyo  ni  adui  wa  maendeleo  na  ustawi  wetu.  Mtu  anayekaribisha  njaa  katika  jamii  yetu  kwa  kuharibu  misitu  na  vyanzo  vya  maji  hawezi  kuwa  rafiki  yetu!  Hata  katika  Biblia  Takatifu  tumeagizwa  tuilime  hii  bustani  nzuri  na  kuitunza  (Mwanzo  2:15).  Viongozi  wangu  wa  dini  nawaomba  kwa  unyenyekevu,  mtusaidie  kuendelea  kuhubiri  juu  ya  umuhimu  wa  kutunza  mazingira  mazuri  tuliyobarikiwa  na  Mungu  wetu.  Kama  Wahashamu  Maaskofu  mlivyofundisha  wakati  wa  mkutano  wa  AMECEA  uliomalizika  hivi  karibuni.  Maana  hata  uharibifu  wa  mazingira  hamfurahishi  Mungu,  na  ni  dhambi  vilevile.  Jambo  la  pili,  ambalo  ningependa  kusisitiza  ni  kuhusu  elimu.  Maandiko  yanasema  “Mkamate  sana  elimu,  wala  usimwache  aende  zake;  mshike,  maana  yeye  ni  uzima  wako”  (Mithali  4:13).  Ndugu  zangu,  tunapowanyima  watoto  wetu  elimu  maandiko  yanasema  tunawanyima  uzima  maana  huo  ni  uzima  wao.  Bila  kusoma  na  kuelimika  Waheshimiwa  Mapadre  wetu  hawa  wapya,  leo  hii  tusingelikuwa  hapa  katika  ibada  hii  takatifu.  Tukitaka  kubadilisha  maisha  yetu  na  ya  familia  zetu  tuwapatie  elimu  watoto  wetu  na  kuwasisitiza  waishike  hasa.  Wazazi  wasio  peleka  watoto  wao  shule  wanawakosea  watoto  wao  wenyewe,  wanamkosea  Mungu  wao  na  wanaikosea  Serikali  yao.  Ni  jambo  la  kusikitisha  sana  kuona  kwamba,  licha  ya  Rais  wetu  Mheshimiwa  Samia  Suluhu  Hassan  kutusaidia  kupeleka  watoto  wetu  shule  kwa  kuondoa  ada  mpaka  kidato  cha  sita  sisi  bado  hatupeleki  watoto  wetu  shule.  Kwa  hili  pia  nawaomba  sana  viongozi  wetu  wa  dini  waendelee  kulikemea  na  kuwasihi  waamini  wazingatie  elimu  kwa  watoto  wao,  maana  kwa  kutokufanya  hivyo  wanamkosea  Mungu  wao  na  wanatenda  dhambi.  Na  jambo  la  Tatu,  ambalo  ningependa  kuwakumbusha  ni  kwamba,  Mwezi  Agosti  mwaka  huu  mnamo  tarehe  23  tutakuwa  na  zoezi  muhimu  sana  kwa  maendeleo  ya  Taifa  letu  na  sisi  wenyewe  binafsi.  Zoezi  hilo  ni  la  Sensa  ya  watu  na  makazi.  Ninawaomba  sana  ndugu  zangu  tujitokeze  kushiriki  zoezi  hilo  na  kuhesabiwa.  Takwimu  zitakazopatikana  katika  zoezi  hili  zitaisaidia  Serikali  kuweka  mikakati  bora  na  sahihi  ya  kuwafikishia  maendeleo  na  mahitaji  muhimu  kama  vile  maji,  shule,  hospitali,  barabara,  umeme,  ulinzi  na  Taasisi  za  utoaji  haki.  Ni  muhimu  sana  na  ninawaomba  kwa  dhati  kabisa  kushiriki  kuhesabiwa.  Na  nitumie  fursa  hii  kuwaomba  kwa  unyenyekevu  kabisa  viongozi  wote  wa  dini  zote  mshiriki  pamoja  nasi  na  kutusaidia  kuwahamasisha  waumini  wenu  kushiriki  zoezi  hili  muhimu  kila  mpatapo  nafasi  ya  kuzungumza  nao  na  kuwahudumia.  Tusifiche  idadi  ya  watoto  au  watu  wenye  ulemavu  wa  aina  yeyote.  Ndugu  zangu  Naomba  nimalize  maana  tunahitaji  pia  muda  wa  kwenda  kusherehekea  siku  hii  nzuri  na  yenye  baraka  tele,  lakini  muda  sio  rafiki  siku  zote,  natumaini  Mungu  atatupatia  siku  nyingine  tena.  Nawashukuru  sana  Wahashamu  Maaskofu,  Mapadri  na  waumini  wenzangu  kwa  heshima  kubwa  mliyotupatia  kama  Serikali  kushiriki  nanyi  baraka  hizi.  Nirudie  tena  kuwapongeza  na  kuwatakia  Mapadri  wapya  utume  mwema,  wenye  mafanikio  na  baraka  tele.  Naomba  pia  niwakabidhi  zawadi  ili  iwe  kumbukumbu  ya  siku  hii  muhimu  ya  leo  iliyompendeza  Bwana  ninyi  mpate  Sakramenti  ya  Upadre.  Ahsanteni  sana  kwa  kunisikiliza.  TUMSIFU  YESU  KRISTO!