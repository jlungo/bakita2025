 HOTUBA YA MHE. DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA, KWENYE HAFLA YA UTOAJI TUZO KWA WAZALISHAJI BORA WA VIWANDANI TAREHE 31 MEI 2016     Dkt. Samuel Nyantahe, Mwenyekiti wa Shirikisho la Wenye Viwanda Tanzania; Mheshimiwa Charles Mwijage (Mb), Waziri wa Viwanda, Biashara na Uwekezaji; Mheshimiwa Sospeter Muhongo (Mb), Waziri wa Nishati na Madini; Makatibu Wakuu wa Wizara mbalimbali mliopo; Mwakilishi wa Shirika la Umoja wa Mataifa la Maendeleo ya Viwanda; Waheshimiwa Viongozi mliopo; Waheshimiwa Mabalozi; Wajumbe wa Baraza la Uongozi wa CTI; Wenyeviti wa CTI waliomaliza muda wao; Wanachama wa CTI; Wageni Waalikwa; Mabibi na Mabwana: Napenda nianze kwa kuwashukuru Viongozi wa Shirikisho la Wenye Viwanda Tanzania kwa kunikaribisha kujumuika nanyi katika hafla hii ya Utoaji Tuzo za Rais kwa Viwanda vilivyofanya vizuri Mwaka 2015. Nawashukuru sana. Hii ni mara yangu ya kwanza nakutana nanyi tangu nimechaguliwa kuwa Rais wa Awamu ya Tano wa nchi yetu. Napenda kutumia fursa hii kuwashukuru kwa kunipa kura nyingi kwenye uchaguzi mkuu wa mwaka jana. Kura zenu ndizo zilizoniwezesha mimi kuchaguliwa kuwa Rais wa Jamhuri ya Muungano wa Tanzania. Narudia ahadi yangu niliyoitoa kipindi cha kampeni kuwa sitawaangusha. Ndugu Mwenyekiti; Viongozi mliopo; Mabibi na Mabwana; Mtakubaliana nami kuwa tangu kuanza kwa karne hii ya 21 tumekuwa tukisikia na kusoma taarifa mbalimbali za kusifu Bara letu la Afrika. Tunasikia maneno kama “Uchumi wa Afrika unakua kwa kasi”, “kati ya nchi 10 ambazo uchumi wake unakuwa kwa kasi 7 zinatoka Afrika”, “hii ni karne ya Afrika”. Ni dhahiri kuwa uchumi wa nchi za Afrika unakua kwa kasi kubwa. Kwa bahati nzuri moja ya nchi ambazo zinasifiwa kwa ukuaji uchumi wa kasi ni Tanzania. Sisi kama Watanzania na Waafrika tunapaswa kujipongeza. Lakini wakati tukijipongeza, lipo swali la msingi ambalo sisi sote tunapaswa kujiuliza. Je, mambo gani yamefanya uchumi wa Afrika kuonekana unakua kwa kasi? Nini hasa kimebadilika kwenye nchi zetu? Ukiangalia kwa jicho makini utaona kuwa hakuna mabadiliko makubwa yaliyofanyika. Ni kweli hali ya amani na usalama imeimarika kwa kiasi kikubwa Barani kwetu. Aidha, kwenye baadhi ya nchi, ikiwemo Tanzania, kumetokea ugunduzi wa rasilimali mbalimbali za thamani, ikiwemo mafuta, gesi na madini mengine ya thamani. Ukiondoa mambo hayo, bado nchi zetu zinategemea kilimo kuwa uti wa mgongo wa uchumi. Mchango wetu kibiashara duniani ni chini ya 5%. Aidha, tunaendelea kuuza bidhaa ghafi kwenye soko la dunia na hivyo kufanya wastani wa mchango wa sekta ya viwanda kwenye pato la taifa katika nchi nyingi kuwa chini ya 15%, wakati kwenye nchi zilizoendelea ni kati ya 30 – 40%. Hivyo basi, hatuna budi kubadilisha hali hii. Ni lazima tuhakikishe rasilimali tulizonazo tunazitumia vizuri. Tukumbuke kuwa baadhi ya rasilimali tulizonazo hazitadumu milele. Itafika wakati zitakwisha. Binafsi kama nitaulizwa ni kwa namna gani nchi za Afrika zinaweza kutumia vizuri rasilimali zake, jibu langu litakuwa moja tu. Nchi za Afrika zinapaswa kufanya mageuzi ya viwanda. Ndugu Mwenyekiti; Mabibi na Mabwana; Sekta ya viwanda ni mhimili muhimu wa maendeleo ya kiuchumi duniani. Nchi nyingi duniani zimefanikiwa kupata maendeleo ya kiuchumi kupitia sekta ya viwanda, ikiwemo zile ambazo katika miaka ya 1960 na 1970 zilikuwa na uchumi sawa na Tanzania. Nchi hizo ni pamoja na China, India, Korea ya Kusini, Thailand, Malaysia, Vietnam na hata nchi jirani ya Mauritius, ambayo hivi sasa ni maarufu kwa kuzalisha sukari. Katika nchi hizo utagundua kuwa kasi ya ukuaji uchumi umetokana na ukuaji wa sekta ya viwanda. Mheshimiwa Waziri wa Viwanda ameeleza hivi punde kuwa viwanda vinasaidia kutengeneza ajira, kuongeza thamani ya mazao, kuongeza mapato ya serikali, kuchangia upatikanaji wa fedha nyingi za kigeni na pia kukuza sayansi na teknolojia kwenye nchi husika. Ni kutokana na kutambua umuhimu wa sekta ya viwanda kwa maendeleo ya nchi, sikusita kukubali mwaliko wenu mara tu nilipoupata. Kama mtakavyokumbuka, ujenzi wa nchi ya uchumi wa viwanda ilikuwa ni ahadi yangu kubwa kipindi cha kampeni. Dhamira yangu hiyo bado ipo pale pale. Nafahamu kuwa hivi karibuni wametokea watu wanaosema kuwa mimi siwapendi wenye viwanda na matajiri. Maneno hayo ni uzushi ambao hauna ukweli wowote. Mimi nawapenda wenye viwanda nchini na naahidi nitawasaidia kwa nguvu zangu zote ili azma yetu ya kuwa na uchumi wa viwanda iweze kutimia. Kwa bahati nzuri mipango ya ujenzi wa nchi ya viwanda tayari imeanza. Tumekamilisha kuandaa Mpango wa Pili wa Maendeleo wa Taifa wa Miaka Mitano utakaotekelezwa katika kipindi cha mwaka 2016/17 hadi mwaka 2020/21. Mpango huo umeeleza kuwa dhima yake kuu ni kujenga uchumi wa viwanda. Aina ya viwanda tunavyolenga kujenga ni vya uzalishaji (manufacturing industries), ambavyo hivi punde tutatoa tuzo kwa wazalishaji bora wa mwaka jana. Viwanda vya uzalishaji hutumia malighafi zinazopatikana kwa wingi ndani ya nchi, teknolojia ya kati, nguvu kazi kubwa na bidhaa zake zitatumika zaidi ndani ya nchi. Malengo na matarajio yetu ni kwamba ifikapo mwaka 2020, sekta ya viwanda itachangia asilimia 15 ya pato la taifa kutoka asilimia 7.3 ya sasa, itatoa 40% ya ajira zote nchini na pia kuchangia upatikanaji wa fedha nyingi za kigeni. Mimi naamini jambo hili linawezekana na hasa ukizingatia kuwa nchi yetu imebarikiwa kuwa na mahitaji yote ya kujenga uchumi wa viwanda. Tunayo ardhi ya kutosha; nguvu kazi kubwa ya vijana; rasilimali za mifugo, misitu, samaki; pamoja na soko kubwa na la uhakika. Napenda kutumia fursa hii kuwapongeza wale wote wamejitoa kuwekeza kwenye sekta ya viwanda. Aidha, nawakaribisha na kuwahamasisha wawekezaji wengine wa ndani na nje kuwekeza kwenye sekta ya viwanda hapa nchini. Wanachama wa CTI; na Wamiliki wa Viwanda kwa ujumla; Hivi punde tumetoka kusikiliza hotuba ya Mwenyekiti wenu, Dkt. Nyantahe, ambayo pamoja na masuala mengine ameelezea changamoto mbalimbali ambazo zinakwamisha ustawi wa sekta ya viwanda hapa nchini. Nisingependa kujibu changamoto mlizozitaja lakini itoshe tu kusema kuwa nimezisikia na tutachukua hatua mahsusi kuzishughulikia. Hata hivyo, napenda kueleza japo kwa uchache baadhi hatua, ambazo tumeanza kuchukua kujenga uchumi wa viwanda:   Ujenzi wa Miundombinu ya Uchumi: Maendeleo na ustawi wa sekta ya viwanda kwa kiasi kikubwa hutegemea uwepo wa miundombinu ya uchumi ya uhakika, hususan miundombinu ya usafiri na nishati. Serikali imejipanga vizuri katika kuimarisha miundombinu ya usafiri, ikiwemo reli na barabara. Napenda kutumia fursa hii kuwaarifu kuwa katika mwaka ujao wa fedha, Serikali imetenga kiasi cha shilingi trilioni moja kwa ajili ya kuanza ujenzi wa reli ya kati kwa kiwango cha kimataifa (Standard Gauge Railway) kutoka Dar es Salaam kwenda mikoa ya Mwanza na Kigoma ambazo hatimaye zitaungana na reli zinazokwenda nchi za Burundi na Rwanda. Aidha, nchi yetu pamoja na Zambia zipo kwenye mazungumzo ya mwisho na Serikali ya China ili kuanza ukarabati wa reli ya TAZARA. Vilevile, tumepanga kuanza ujenzi wa barabara ya njia sita yenye urefu wa kilometa 128 kutoka Dar es Salaam hadi Chalinze ili kurahisisha usafirishaji wa bidhaa. Sambamba na kuboresha na kuimarisha miundombinu ya usafiri, Serikali imeazimia kuondoa kero ya uhaba wa nishati ya umeme. Uwezo wa nchi yetu kuzalisha umeme hivi sasa ni MW 1,461.69. Tumejipanga kutekeleza miradi mingine ya umeme inayotumia gesi asilia, ikiwemo upanuzi wa Kinyerezi I (MW 185), mradi wa Kinyerezi II (MW 240) na Kinyerezi III itakayozalisha 300 MW. Aidha, tutaendelea na miradi mingine ya ufuaji umeme kwa kutumia vyanzo vingine, ikiwemo maji, jua, upepo na makaa ya mawe. (ii) Suala la sheria na kodi/tozo: Katika kushughulikia suala hili Serikali imeunda Kamati ya Kitaifa (Regulatory Reform Committee) ambayo inaangalia kwa kina mazingira ya kufanya biashara na kutoa mapendekezo kwa Serikali. Kamati inafanya uchambuzi ili kubainisha sheria na tozo zisizo za lazima na zinazojirudia kwa lengo la kuzifuta au kuzipunguza. Nitoe wito kwenu Wafanyabiashara kuwasilisha kero zenu mbalimbali ambazo zinahitaji utatuzi wa haraka ili tuweze kuzishughulikia. Mimi nafahamu changamoto kubwa kwenye nchi yetu ni uwepo wa utitiri wa kodi sio tu kwenye sekta ya viwanda bali pia sekta nyingine, ikiwemo kilimo ambapo wakulima wanalalamikia kodi nyingi za mazao. Hivyo, ni vyema kama kodi hizi zitaangaliwa upya. Kwa bahati nzuri Mheshimiwa Waziri mwenye dhamana yupo hapa hivyo nina imani ameipokea changamoto hii ya utitiri wa kodi na atachukua hatua mahsusi za kushughulikia. Mimi binafsi ningefurahi kuona wawekezaji kwenye sekta ya viwanda nchini wanapata unafuu mkubwa wa kodi na pia bidhaa zinazozalishwa nchini zinatozwa kodi ndogo kuliko zinazotoka nje. (iii) Ukosefu wa mitaji na riba kubwa: Serikali inafahamu changamoto wanazozipata wawekezaji hasa wale wadogo na wa kati wanapotaka kukopa fedha kutoka katika mabenki. Riba kubwa na masharti magumu ya ukopaji ni baadhi ya changamoto zilizopo katika mabenki yetu. Nafahamu tatizo la kuwepo riba kubwa kwa kiasi fulani lilichangiwa na benki zetu kujikita zaidi kwenye ununuzi wa amana na dhamana za Serikali ambazo zinawapa faida kubwa za haraka. Matokeo yake benki zetu hazioni umuhimu wa kuwakopesha wafanyabiashara na wajasilimali. Tumeliona tatizo hilo na tayari tumeanza kuchukua hatua ya kukabiliana na tatizo hilo. Tuna imani mabenki sasa yataanza kutoa mikopo ya gharama nafuu kwa wafanyabiashara. Kwa upande wa Serikali, tumejipanga kuimarisha Benki ya Uwekezaji (TIB) kwa kuiongezea mtaji zaidi ili iweze kukopesha wawekezaji kwa riba nafuu na ya muda mrefu. Serikali pia itaangalia uwezekano wa kuanzisha Benki ya Maendeleo ya Viwanda (Industrial Development Bank) ili iweze kukopesha wawekezaji wengi zaidi katika sekta ya viwanda. Aidha, Serikali itaimarisha Mfuko wa Taifa wa Maendeleo ya Wajasiliamali (National Entrepreneurship Development Fund – NEDF) na Mfuko wa Dhamana na Mikopo kwa Wajasiriamali (Credit Guarantee Scheme) ili kuendelea kutoa mikopo kwa wajasiriamali wadogo na wa kati kwa lengo la kuanzisha, kukuza na kuendeleza viwanda vidogo na vya kati. (iv) Mapambano dhidi ya rushwa: Rushwa ina athari katika kila sekta. Kwa kutambua hilo, tumeanza na tunaendelea kudhibiti mianya iliyokuwa inajitokeza katika usimamizi wa kodi katika bandari na mipaka ya nchi yetu. Lengo ni kulinda viwanda vya ndani na kuhakikisha kuwa tunaondoa ushindani usio wa haki. Nitoe onyo kwa watendaji wa Serikali ambao wanaendekeza vitendo vya rushwa kuacha mara moja. Atakayebainika kuendelea na vitendo hivyo na kukwamisha maendeleo ya viwanda nchini, sitasita kumchukulia hatua. Lakini wenye viwanda nanyi nawaomba muweke maslahi ya taifa mbele na kuacha kuendekeza vitendo vya rushwa. Sote tukishirikiaa tutashida vita hii. Ndugu Mwenyekiti; Wakati Serikali inashughulikia changamoto mlizozieleza, yapo baadhi ya mambo ambayo ninyi wenye viwanda mnapaswa kuchukua hatua. Mathalan, Tanzania ni mwanachama wa Jumuiya ya Afrika Mashariki (EAC) na Jumuiya ya Maendeleo ya Kusini mwa Afrika (SADC). Jumuiya hizi mbili kwa pamoja zina idadi ya watu takriban milioni 380. Hili ni soko kubwa, ambalo kama mngelitumia vizuri, mngeweza kuinua biashara zenu na pia kuchangia uchumi wa nchi yetu. Kwa nini tunashindwa kutumia fursa hii? Mathalan, mwezi uliopita Rais Salva Kiir wa Sudan Kusini alikuja hapa nchini na katika mazungumzo yetu aliniomba kuhamasisha wafanyabiashara wa Tanzania kupeleka unga na mahindi nchini mwake. Hivyo basi, nitoe wito kwenu kuchangamkia fursa zinazotakana na nchi yetu kuwa mwanachama wa jumuiya hizo mbili. Suala jingine linahusu ukwepaji wa kodi. Ukwepaji wa kodi una athari kubwa kwenye sekta ya viwanda. Kutokana na ukwepaji kodi, bidhaa kutoka nje zimekuwa zikifurika nchini na kuuzwa kwa bei ya chini. Matokeo yake bidhaa zinazozalishwa na viwanda vya ndani zinashindwa kuhimili ushindani na hatimaye kusababisha viwanda husika kushindwa kuendelea na uzalishaji. Mimi nina uhakika ninyi wenye viwanda mnawafahamu wakwepa kodi. Hivyo, niwaombe muwafichue watu wanaokwepa kodi ili kulinda viwanda vyenu lakini pia kuiwezesha Serikali kupata mapato inayostahili. Ndugu Mwenyekiti; Mabibi na Mabwana; Tupo hapa kwa ajili ya kutoa tuzo kwa wazalishaji bora wa viwandani wa mwaka 2015. Hivyo, nafahamu kuwa shauku kubwa ya watu wengi hapa ni kutaka kujua washindi wa Tuzo ya Mzalishaji Bora Viwandani wa mwaka jana. Kwa sababu hiyo sitapenda kuendelea kuwachosha kwa hotuba ndefu. Lakini kabla ya zoezi la utoaji tuzo halijaanza, napenda kutoa pongezi zangu za dhati kwa wale wote walioshiriki katika kubuni wazo la kuanzisha tuzo hii. Nimearifiwa mashindano haya yalianzishwa mwaka 2005 kwa madhumuni ya kuleta ushindani kwa wenye viwanda ili kukuza sekta hiyo nchini. Vigezo vinavyotumika kumpata mshindi ni pamoja na:   Kuangalia kiasi ambacho kiwanda kimeuza bidhaa zake nje; (ii) Kuongeza uzalishaji; (iii) Kutoa ajira, hususan kwa wanawake; (iv) Kuboresha mazingira; na   Kutoa huduma kwa jamii inayozunguka (Corparate Social Responsibility). Nitumie fursa hii kuwapongeza wale wote watakaoibuka washindi kwa mwaka huu. Aidha, napenda kuwatia moyo wale wote ambao mwaka huu hawatafanikiwa. Ni imani yangu kuwa mkiongeza bidii huenda nanyi mwakani mtaibuka washindi. Ndugu Mwenyekiti; Waheshimiwa Mawaziri; Viongozi mliopo; Wageni Waalikwa; Mabibi na Mabwana; Napenda kuhitimisha hotuba yangu kutoa tena shukran zangu za dhati kwa Mheshimiwa Waziri na Mwenyekiti wa CTI kwa kunialika kushiriki kwenye hafla hii. Aidha, napenda kupongeza CTI kwa kazi kubwa mnayoifanya ya kuendeleza sekta ya viwanda hapa nchini. Mnafanya kazi kubwa sana. Nitumie fursa hii pia kuwapongeza pamoja na wadhamini wenu wakiongozwa na Benki M kwa kuandaa vizuri hafla hii. Wito wangu kwenu muangalie uwezekano kwenye miaka ijayo mashindano haya yashirikishe hata wale ambao si wanachama wa CTI. Aidha, muangalie uwezekano wa kuanzisha maonesho ambayo yatahusisha bidhaa zinazozalishwa na viwanda vya ndani tu ili kutoa fursa kwa walaji wa Tanzania na wa nje ya nchi kufahamu bidhaa zetu. Suala hili ni muhimu sana ili kuwahamasisha wananchi kupenda bidhaa za ndani. Nitumie fursa hii pia kuwahimiza Watanzania wenzangu kupenda bidhaa zinazozalishwa na viwanda vya ndani. Mkifanya hivyo, mtakuza sekta ya viwanda, mtaongeza fursa za ajira na kujenga uchumi wa taifa letu. Mwisho lakini sio kwa umuhimu, napenda kumpongeza Mheshimiwa Rais Mstaafu Jakaya Mrisho Kikwete, ambaye alikuwa mlezi wa shirikisho hili kwa miaka 10 iliyopita. Nami ninapochukua jukumu hili la kuwa mlezi wenu, nawaahidi kuwasaidia kwa nguvu zangu zote na kuwapa ushirikiano wa kutosha ili ndoto yetu ya kuwa na Tanzania ya Viwanda itimie. Pamoja tutaweza. Baada ya kusema hayo sasa nipo tayari kutekeleza jukumu lililonileta la kutoa tuzo kwa washindi wa Tuzo ya Rais ya Mwaka ya Wazalishaji Bora Viwandani. Mungu Ibariki CTI! Mungu Wabariki wenye Viwanda! Mungu Ibariki Tanzania! Mungu Ibariki Afrika! “Ahsanteni sana kwa kunisikiliza”