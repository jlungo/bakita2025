Hotuba ya Mheshimiwa Dkt. Jakaya Mrisho Kikwete, Rais wa Jamhuri ya Muungano wa Tanzania, kwenye uzinduzi wa Miundombinu ya kusafisha na kusafirisha Gesi asilia TAREHE 10 OKTOBA 2015 Mheshimiwa George B. Simbachawene, Waziri wa Nishati na Madini, Waheshimiwa Mawaziri, Mheshimiwa Halima Dendego, Mkuu wa Mkoa wa Mtwara, Waheshimiwa, Wakuu wa Mikoa ya Lindi, Pwani na Dar es Salaam, Mheshimiwa Balozi wa China Nchini Tanzania, Waheshimiwa Viongozi kutoka Jamhuri ya Watu waChina, CNPC, EXIM Bank na CPTDC, Viongozi wa Kata ya Madimba na Vijiji vya jirani, Waandishi wa Habari, Wageni Waalikwa, Mabibi na Mabwana! Leo ni siku ya furaha tele. Hayawi hayawi yamekuwa. Hatimaye mradi umekamilika. Mradi huu una umuhimu wa aina yake. Unatuhakikishia kumaliza tatizo la uhaba wa umeme. Umeme wa maji sasa haukidhi haja tunategemea vyanzo vingine. Gesi asilia kikiwa chanzo kimojawapo. Mungu ametujalia gesi nyingi. Tuna wajibu wa kuitoa aridhini na kuisafirisha gesi. Tunayo kila sababu ya kumshukuru Mwenyezi Mungu, mwingi wa rehema, kwa kutujaalia uzima na kutuwezesha kuishuhudia siku hii adhimu katika historia ya nchi yetu na hasa katika masuala ya uendelezaji wa sekta ndogo ya mafuta na gesi asilia. Kama mnavyofahamu utafutaji wa mafuta na gesi asilia hapa nchini ulianza mwanzoni mwa miaka ya 1950 na hatimaye Gesi Asilia iligunduliwa huko kisiwani Songo Songo mwaka 1974 na baadaye hapa Mnazi Bay mwaka 1982. Ugunduzi huu ulifanywa na Kampuni ya Agip ya Italia ambayo ilikuwa na Mkataba na Serikali ya Tanzania kuhusu Utafutaji wa mafuta. Ndugu Wananchi, Ugunduzi wa rasilimali kama hii unakuwa na tija pale inapotolewa ardhini na kutumika ipasavyo, na hivyo kuchangia kuleta maendeleo ya Taifa. Miaka ya 1970, rafiki zetu wa Italia walipoigundua gesi hii waliondoka na kuiacha kwa sababu za kibiashara kwa madai kuwa kiasi cha gesi kilichogunduliwa kilikuwa ni kidogo. Pamoja na madai hayo, Serikali yetu haikukata tamaa. Kwa mujibu wa Sheria ya Utafutaji na Uzalishaji wa Mafuta ya Mwaka 1980, Serikali ililipatia Shirika la Maendeleo ya Petroli Tanzania (TPDC) jukumu la kuendeleza utafiti na utafutaji rasilimali hii kwenye maeneo yaliyoachwa na Kampuni hiyo kutoka Italia. Matokeo ya shughuli za TPDC yakawa ni ugunduzi zaidi kwa kuchimba visima vya uendelezaji huko Songo Songo na baadaye Mnazi Bay. Matumizi ya gesi asilia ya Songo Songo yalianza Oktoba, 2004 na ya Mnazi Bay yalianza Mwaka 2006. Juhudi zaidi za utafiti zimekuwa zikifanywa na TPDC katika maeneo mbalimbali yakiwemo yale ya Bahari Kuu. Kuanzia Mwaka 2010 hadi sasa, umefanyika ugunduzi wa gesi nyingi baharini na hadi kufikia mwezi Juni, 2015 jumla ya kiasi cha gesi kilichogunduliwa kilifikia takriban futi za ujazo Trilioni 55.24 (Gas Initially in Place). Kiasi hiki kinajumuisha gesi iliyogunduliwa baharini na nchi kavu. Ndugu Wananchi, Kama mnavyofahamu, kihistoria ufuaji wa umeme nchini umekuwa ukitegemea kwa kiasi kikubwa, maporomoko ya maji kwenye mito ya Ruaha, Kihansi, Pangani na mingineyo. Kuanzia miaka ya 1990, Mito hii iliathirika na ukame hivyo kutoweza kukidhi mahitaji ya kufua umeme na kupelekea nchi yetu kutegemea umeme unaozalishwa kwa kutumia mafuta mazito na gesi kwa kiasi kidogo. Taifa lilitumia fedha nyingi sana kugharamia mafuta hayo mazito. Changamoto ya kutumia gesi asilia ya kutosha kwa kuzalisha umeme ilikuwa ni udogo wa miundombinu iliyokuwepo, kwani baada ya miaka minne tu tangu ianze kutumika, mitambo ya Songo Songo ilikuwa haikidhi mahitaji ya kusafisha na kusafirisha gesi. Ili kutatua tatizo hilo, Serikali iliona ni busara kujenga mitambo na bomba jingine kubwa zaidi ili liweze kukidhi mahitaji yetu ya sasa na ya baadaye. Leo ninayofuraha kuzindua mitambo hii ikiwa ni miaka miwili tangu nilipoweka jiwe la msingi kwa ujenzi wa Miundombinu hii na ile ya kufua umeme pale Kinyerezi, Dar es Salaam. Na nimeambiwa kuwa leo hii ninapofanya uzinduzi tayari gesi imeishaanza kuchakatwa, kusafishwa na kusafirishwa kwenda Dar es Salaam ambako umeme umeanza kufuliwa. Kitendo hicho kitakuwa ni ukombozi mkubwa kwa taifa. Kukamilika kwa miundombinu hiyo na kuanza uzalishaji wa umeme kwa kutumia gesi ni hatua kubwa sana ya maendeleo kwa nchi yetu. Tumeanza safari ya uchumi wa gesi kwa uhakika. Wale wote waliokuwa wanabeza na kutilia shaka mipango na juhudi za serikali kwa hakika sasa wamepatwa na aibu. Hatua hii italeta mapinduzi makubwa katika shughuli za uzalishaji mali na upatikanaji wa huduma muhimu za kijamii. Ndugu Wananchi, Miundombinu hii imejengwa kwa ushirikiano wa Serikali yetu na Serikali ya Jamhuri ya Watu wa China. Napenda kuishukuru sana Serikali ya China kwa mchango wake katika kufanikisha mradi huu. Kuna usemi usemao ‘Akufaaye kwa dhiki ndiye rafiki’ au kwa lugha ya wenzetu Waingereza wanasema‘A Friend in need is a Friend indeed’. Ndugu zetu wa China wamekuwa na ushirikiano wa kidugu na Tanzania kwa muda mrefu, kuanzia enzi za ukombozi wa Bara letu la Afrika toka kwa Wakoloni. Wametusaidia katika mambo mengi ya maendeleo ikiwemo ujenzi wa Reli ya TAZARA, ujenzi wa viwanda vya nguo, kutupatia nafasi za elimu katika nyanja mbalimbali na mambo mengine mengi ambayo siwezi kutaja na kuyamaliza kwa wakati huu. Kwa kifupi nasema asante sana kwa wananchi wa China na Serikali yao kwa kuendeleza ushirikiano nasi ikiwa ni pamoja na kukubali kushirikiana nasi kujenga miundombinu hii muhimu tunayo ifungua leo. Kama mtakumbuka, baadhi ya marafiki zetu walipinga zoezi hili lakini China ilisimama kidete kulitetea na kuruhusu taasisi zake kutoa mikopo nafuu na Kampuni zake kujenga miundombinu hii kwa bei nafuu ikilinganishwa na gharama za ujenzi wa miundombinu kama hii kwingineko duniani. Ndugu Wananchi, Napenda kuwashukuru na kuwapongeza wenzetu wa Mikoa ya Lindi na Mtwara ambako gesi asilia iligundulika, wameonesha ushirikiano mkubwa licha ya kusumbuliwa na shughuli za mfumo mzima wa utafutaji, uchimbaji na hata ujenzi wa bomba. Wamekuwa wavumilivu na wenye subira katika kuunganishiwa umeme utokanao na gesi asilia au kunufaika na matumizi ya gesi yenyewe majumbani au kwenye viwanda linakopita bomba. Waswahili husema: Mvumilivu hula mbivu.Wataalamu wetu wanatueleza kuwa katika bomba hili pamewekwa matoleo ya gesi (viunganishi) katika maeneo mbali mbali ilikukidhi haja ya kuendeleza maeneo hayo kwa kutumia gesi hii. Pamoja na matumizi ya gesi majumbani, maendeleo makubwa yataletwa na mapato yatakayotokana na ajira zitakazopatikana kwenye viwanda kwa wananchi kutokana na kutoa huduma zinazohitajika katika shughuli za uendelezaji gesi asilia na malipo ya kodi ya huduma yatakayolipwa na Kampuni kwa Serikali za Mitaa ambayo kwa pamoja vitafanya uchumi wa maeneo husika kukua. Napenda pia niwapongeze ndugu zetu wa Mikoa ya Pwani na Dar es Salaam ambako bomba la mwanzo na la sasa yanapita. Wamekuwa walinzi na watunzaji wa miundombinu hiyo muhimu kwa niaba yetu sote. Kwa ajili hiyo napenda kutumia fursa hii kuwasihi kuendelea na moyo huo. Aidha,natumia fursa hii kutoa rai kwa wananchi wote, na hasa wale wa Mikoa ya kusini, kuitunza na kuithamini miundombinu hii, na muwe tayari kutoa taarifa kwenye vyombo vya ulinzi na usalama endapo vitaonekana viashiria vyovyote vya hujuma kwenye miundombinu hii. Ndugu Wananchi, Kipekee nampongeza sana Mkandarasi China Petroleum and Technology Development Corporation (CPTDC) pamoja na kampuni ilizozihusisha China yaani Petroleum Pipeline Bureau (CPP) kwa ujenzi wa Bomba na China Petroleum Engineers (CPE), kwa ujenzi wa Mitambo ya Kuchakata gesi asili, kwa utaalamu na umahiri wa hali ya juu, pamoja na kujitahidi kuukamilisha mradi kwa muda uliopangwa. Vilevile napenda kumpongeza Mshauri, Kampuni ya Worley Persons ya Jamhuri ya Afrika ya Kusini, ambaye amesimamia vema utekelezaji wa mradi hadi kukamilika kwake. Ndugu wananchi, Nimeona pia ni vyema kutumia fursa hii kutoa tahadhari kwa kauli za matumaini zinazotolewa na watu wa kada mbalimbali kufuatia ugunduzi huu; hususani matamshi ya kuwa sasa Tanzania si masikini tena, au kuwa kila mwananchi atajazwa mapesa au sasa tumeukata; ama wadau wengine wanashauri eti sasa tuache kwanza shughuli za utafutaji. Ndugu zangu, ni vizuri tukaelewa kuwa pamoja na ugunduzi huu mkubwa wa gesi, itachukuwa muda wa takribani miaka 10 kwa nchi kuanza kufaidi mapato yatokanayo na gesi hii, hasa ile inayopatikana kwenye kina kirefu cha bahari. Kwa sasa gesi tunayotumia ni ile iliyogundulika nchi kavu na matumizi yake makubwa ni kwa ajili ya uzalishaji wa umeme na uendeshaji wa mitambo mbalimbali ikiwemo viwanda vya hapa nchini. Kwa hiyo ni vema pamoja na shughuli za kuendeleza gesi tukafanya kazi zinazotuzunguka kwa bidii kwenye sekta nyingine muhimu. Ni wazi kwamba ili uchumi wa gesi uwe na manufaa ni lazima uhusishe shughuli za sekta nyingine. Ndugu Wananchi, Hivi karibuni Serikali imepitisha nyenzo muhimu katika usimamiaji wa sekta ndogo ya mafuta na gesi kwa manufaa ya taifa. Ili kuhakikisha kwamba rasilimali hiyo inatumika ipasavyo, Serikali imepitisha Sera ya Gesi Asilia, Sera ya Petroli, Sera ya Usimamizi wa Mapato yatokanayo na shughuli za Mafuta na Gesi na Sera ya ushirikishwaji wa Wazawa. Baada ya Bunge kupitisha Sheria ya Petroli ya 2015, Sheria ya Usimamizi wa Mapato yatokanayo na shughuli za Mafuta na Gesi pamoja na Sheria ya Uwajibikaji na Uwazi kwenye Sekta ya Uziduaji, tarehe 04/08/2015 nilisaini sheria hizi pale Dar es Salaam. Sheria hizo zitaanza kutumika baada ya Mawaziri husika kutengeneza Kanuni zinazotakiwa.Waziri wa Nishati na Madini atatengeneza Kanuni za Sheria ya Mafuta na Gesi na Waziri wa Fedha atatengeneza Kanuni za sheria ya Usimamizi wa Mapato yatokanayo na shughuli za Mafuta na Gesi. Pamoja na mambo mengine mazuri, sheria hizo zimeliboresha zaidi Shirika letu la Maendeleo ya Petroli (TPDC) kwa kulipa hadhi ya kuwa Shirika la Taifa la Mafuta (National Oil Company). Lakini vile vile sheria imeanzisha Mamlaka ya Udhibiti wa Mkondo wa Juu (PURA)na kuiachia EWURA mamlaka ya kisheria ya kusimamia na kudhibiti Shughuli za Mkondo wa Kati na wa Chini. Kwa mabadiliko hayo TPDC sasa inabaki na majukumu ya kibiashara na hivyo kufanya kazi kibiashara zaidi na kuendelea kukua na hatimaye lifanane na Mashirika mengine makubwa ya kimataifa ya mafuta na gesi kama vile Statoil, Sonangol, Petronas na Petrobras na mengineyo. Pia nitumie fursa hii kuwahakikishia wananchi kuwa kuwepo kwa Sera na Sheria madhubuti na kukamilika kwa miundombinu kutaboresha usimamizi wa raslimali hiyo na si vinginevyo. Napenda niwatoe hofu kwa wale wanaoambiwa kuwa Sera na Sheria hizo hazitaleta mageuzi katika sekta hii kama watu kadhaa wanavyojaribu kupotosha. Hiyo siyo kweli. Serikali ina nia ya dhati kabisa katika kulinda na kuendeleza raslimali zake kwa manufaa ya taifa. Ndugu Wananchi, Napenda kuipongeza TPDC kwa kazi kubwa ambayo imeifanya katika kutimiza majukumu iliyopewa na Serikali ya Utafutaji na Uzalishaji wa Mafuta/Gesi. Matunda yake ni kama haya tunayoyaona leo. Mtakumbuka kwenye nyakati za misukosuko kama vile vita ya Kagera, TPDC walitoa mchango mkubwa kuhakikisha mafuta yapo nchini. Kwa wakati huu mnalojukumu la kusimamia mfumo mzima wa gesi asilia. Serikali haina budi kuhakikisha TPDC mnafanikisha utafutaji na Uendelezaji wa mafuta/gesi kwa kushiriki kikamilifu kwenye utafutaji (Upstream); kusimamia miundombinu ya usafishaji, uchakataji na usafirishaji (midstream), kama mradi tunaozindua leo hii, pamoja na usambazaji (Downstream). Nimalizie kwa kusema kuwa tukio hili la uzinduzi wa miundombinu hii linanipa furaha sana kwa sababu ni ushahidi mojawapo ya kazi kubwa tulizozifanya kwa kushirikiana nanyi wananchi nikiwa Kiongozi mkuu wa nchi. Kazi tuliyoianza tunaimaliza vizuri! Kwa hakika ni zawadi mojawapo kubwa kwangu ya kustaafu. Baada ya kusema hayo machache napenda sasa nitamke rasmi kuwa Mitambo ya Usafishaji gesi asilia ya Mtwara na Songo Songo pamoja na Bomba la kusafirisha Gesi hadi Dar es Salaam imezinduliwa. MUNGU, IBARIKI TANZANIA NA WATU WAKE! Ahsanteni Sana!