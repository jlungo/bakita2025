  HOTUBA YA RAIS WA JAMHURI YA MUUNGANO WA TANZANIA, DKT. JOHN POMBE JOSEPH MAGUFULI KWENYE HAFLA YA KUWEKA JIWE LA MSINGI LA UJENZI WA RELI MPYA YA KISASA (STANDARD GAUGE RAILWAY – SGR) STESHENI YA IHUMWA, DODOMA, TAREHE 14 MACHI, 2018 Mheshimiwa Kassim Majaliwa, Waziri Mkuu wa Jamhuri ya Muungano wa Tanzania; Mheshimiwa Tulia Ackson, Naibu Spika wa Bunge la Jamhuri ya Muungano wa Tanzania; Mheshimiwa Mizengo Pinda, Waziri Mkuu Mstaafu wa Jamhuri ya Muungano wa Tanzania; Mheshimiwa Philip Mangula, Makamu Mwenyekiti wa Chama Cha Mapinduzi – Bara; Mheshimiwa Prof. Makame Mbarawa, Waziri wa Ujenzi, Uchukuzi na Mawasiliano; Waheshimiwa Mawaziri mliopo hapa; Mheshimiwa Dkt. Binilith Mahenge, Mkuu wa Mkoa wa Dodoma; Waheshimiwa Makatibu Wakuu mliopo hapa; Waheshimiwa Wabunge mliopo; Mheshimiwa Balozi wa Uturuki nchini; Waheshimiwa Mabalozi na Wawakilishi wa Taasisi za Kimataifa; Waheshimiwa Wakuu wa Vyombo vya Ulinzi na Usalama; Profesa John Kandoro, Mwenyekiti wa Bodi ya Shirika la Reli Tanzania; Bwana Masanja Kadogosa, Mkurugenzi Mtendaji wa Shirika la Reli Tanzania; Waheshimiwa Viongozi wengine wa Serikali mliopo; Waheshimiwa Viongozi wa Vyama vya Siasa na Dini mliopo; Viongozi na Wafanyakazi wa Makampuni ya Yapi, Merkezi   na Mota Engil ya Ureno; Wafanyakazi wa Shirika la Reli nchini; Ndugu Wananchi, Wana-Habari, Mabibi na Mabwana: Awali ya yote, napenda kumshukuru Mwenyezi Mungu kwa kutuwezesha kukutana hapa leo hii. Aidha, napenda kuushukuru Uongozi wa Wizara ya Ujenzi pamoja na Shirika la Reli nchini kwa kunialika kushiriki kwenye tukio hili muhimu na la kihistoria la kuweka Jiwe la Msingi la Mradi wa Reli ya Kisasa (Standard Gauge) kutoka Morogoro hadi Dodoma  , umbali wa kilometa 422. Nakumbuka, tarehe 12 Aprili mwaka jana, mlinialika kuweka Jiwe la Msingi la Awamu ya Kwanza la Mradi huu pale Pugu, Dar es Salaam. Na leo mmenialika tena, nawashukuruni sana. Napenda pia kutumia fursa hii kuwashukuru wananchi wa hapa Ihumwa, maeneo jirani pamoja na Mkoa mzima wa Dodoma kwa kujitokeza kwa wingi kushiriki katika tukio hili. Nimepita hapa Ihumwa mara nyingi, lakini sikuwa nikifahamu kuwa Kitongoji hiki ni kikubwa. Leo nimejionea mwenyewe; na kwa namna mlivyojitokeza kwa wingi kwenye tukio hili, napenda kuwaahidi kuwa Serikali itajenga barabara kutoka pale Barabara Kuu (Dar –es Salaam – Dodoma) hadi hapa stesheni. Waziri wa Ujenzi yupo hapa, hivyo basi, ni matumaini yangu kuwa amenisikia. Mheshimiwa Waziri wa Ujenzi; Waheshimiwa Viongozi, Mabibi na Mabwana; Ni jambo lililo wazi kuwa miundombinu imara ya usafiri ni kichocheo muhimu cha ukuaji uchumi katika nchi. Bila kuwa na miundombinu hiyo, ni ndoto kupata maendeleo. Moja ya changamoto kubwa zenye kulikabili Bara la Afrika ni kukosekana kwa miundombinu imara na ya uhakika ya usafiri. Hali hii inasababisha gharama za usafiri kuwa juu ukilinganisha na Mabara mengine. Tafiti zinaonesha kuwa gharama za usafiri katika Bara la Afrika ni kubwa kuliko maeneo mengine duniani. Mathalan, wastani wa bei ya kusafirisha kontena moja la futi 20 kwenye nchi za Afrika Mashariki, umbali usiozidi kilometa 1,500, ni Dola za Marekani 5,000. Bei hii ni sawa kabisa na gharama ya kusafirisha kontena lenye ukubwa kama huo kutoka China hadi Tanzania, umbali wa kilometa 9,000. Kwa ujumla, tafiti zinaonesha kuwa kukosekana kwa miundombinu imara ya usafiri kunashusha Pato la nchi za Afrika kwa asilimia 2 na kuongeza gharama za usafirishaji kwa asilimia 40. Hii ndio moja ya sababu inayozifanya nchi zetu zishindwe kushindana na nchi za Mabara mengine katika masuala ya biashara, uwekezaji na halikadhalika maendeleo ya viwanda. Ni kwa sababu hiyo, leo nimefurahi sana kuja hapa Ihumwa kuweka Jiwe hili la Msingi la Awamu ya Pili ya Mradi wa Reli hii ya Kisasa kutoka Morogoro hadi Dodoma, ambayo nchi yetu imeamua kuijenga kwa fedha zake yenyewe. Nimefurahi sana. Waheshimiwa Viongozi, Mabibi na Mabwana; Kuna njia kuu nne za usafiri. Usafiri wa anga, maji, barabara na reli. Hata hivyo, tafiti zimethibitisha kuwa usafiri wa njia ya reli ni bora, salama, wa haraka na nafuu zaidi ukilinganisha na njia nyingine, hususan katika kusafirisha shehena kubwa ya mizigo na idadi kubwa ya abiria. Ripoti ya Benki ya Maendeleo ya Afrika ya Mwaka 2015 kuhusu Usafiri wa Reli (Rail Infrastructure in Africa: Financing Policy Option) inaeleza kuwa, napenda kunukuu kwa Kiswahili,“Rail Transport is critical to supporting economic development and, unless this mode of transport is developed, Africa may not realize its full potential in exploiting its abundant natural resources and wealth”, mwisho wa kunukuu. (Nikinukuu maneno hayo kwa lugha yetu adhimu ya Kiswahili, Ripoti hiyo ya AfDB inasema kuwa, Usafiri wa reli ni mhimili muhimu kwa maendeleo ya kiuchumi na, endapo usafiri huu hautaboreshwa au kuimarishwa, Afrika kamwe haitaweza kutumia rasilimali na utajiri ilionao). Hii inadhihirisha kuwa usafiri wa njia ya reli ni muhimu kwa maendeleo ya kiuchumi. Kwa bahati nzuri, nchi yetu inazo njia kuu mbili za usafiri wa reli. Reli ya Kati iliyojengwa enzi za ukoloni, kati ya mwaka 1899 na 1929; na ile ya TAZARA inayounganisha nchi yetu na ndugu zetu wa Zambia, ambayo ilijengwa miaka ya 1970 kwa msaada wa marafiki zetu wa China. Hata hivyo, utendaji kazi wa reli hizi sio wa kuridhisha sana kutokana na uwekezaji mdogo, ubovu wa miundombinu, uchakavu wa vitendea kazi, ikiwemo vichwa vya treni na mabehewa, pamoja na matatizo ya uongozi yaliyokuwepo. Naupongeza uongozi mpya ukiongozwa na Mkurugenzi Mtendaji, Bwana Masanja Kadogosa pamoja na watumishi wote wa Shirika la Reli kwa kuanza kuchukua hatua za kuboresha na kuimarisha usafiri wa reli nchini, hususan Reli ya Kati. Mmeanza kufanya ukarabati wa reli kutoka Tanga hadi Arusha. Mapato pia yameanza kuongezeka. Hii inadhihirisha kuwa Watanzania tukiamua tunaweza. Siku za nyuma, tuliwahi kukodisha Shirika hili kwa Kampuni kutoka nje, lakini matokeo hayakuwa mazuri. Lilizidi kudidimia. Hivyo basi, naipongeza Wizara, uongozi mpya wa Shirika na watumishi wote kwa jitihada mnazozifanya za kuliimarisha Shirika hili. Waheshimiwa Viongozi; Wageni Waalikwa, Mabibi na Mabwana; Ujenzi wa reli hii mpya na ya kisasa, ambayo itatumia umeme na dizeli, utaongeza tija na ufanisi katika usafiri wa reli nchini. Kwa haraka haraka, naomba nitaje baadhi ya faida zitakazoletwa na reli hii. Faida ya kwanza, reli hii itarahisisha usafiri wa mizigo na abiria. Tumesikia hivi punde kuwa mwendokasi wa reli hii itakuwa kilometa 120 kwa treni za mizigo na kilometa 160 kwa saa kwa treni za abiria. Hii ina maana kuwa mtu ataweza kusafiri kutoka Dar es Salaam hadi hapa Dodoma kwa kutumia saa 3 tu, kutoka wastani wa saa 5 hadi 6 zinazotumika hivi sasa kwa usafiri wa gari na saa 12 zinazotumika sasa kwa kutumia reli. Aidha, mtu atasafiri kwa kutumia saa 9 tu hadi Mwanza kutoka saa 36 za reli ya sasa. Ni dhahiri kuwa hii itarahisisha huduma za usafiri sio tu hapa nchini bali pia kwenda nchi jirani. Aidha, reli hii itaongeza biashara hapa nchini pamoja na nchi za jirani. Kama mnavyofahamu, nchi yetu inapakana na takriban nchi 8, ambapo 6 hazina Bahari; hivyo, kutegemea kupitishia mizigo yao kwenye Bandari zetu. Inakadiriwa kuwa reli hii itakuwa na uwezo wa kusafirisha tani milioni 17 kwa mwaka, ukilinganisha na tani milioni 5 za sasa. Hii, bila shaka, itaongeza mapato kwenye Bandari yetu ya Dar es Salaam, lakini pia itaimarisha biashara, hususan kati ya nchi yetu na nchi zinazohudumiwa na Ushoroba wa Kati (Central Corridor), yaani Burundi, DRC, Rwanda na Uganda. Vilevile, ujenzi wa reli hii utasaidia kutunza barabara zetu. Kama mnavyofahamu, tumepiga hatua kubwa katika ujenzi wa barabara za lami. Mikoa mingi tayari imeunganishwa kwa barabara za lami. Mathalan, Mkoa wa Dodoma hivi sasa umeunganishwa na Mikoa ya Manyara, Morogoro, Singida na Iringa kwa lami. Hata hivyo, barabara zetu, wakati mwingine, zimekuwa zikiharibika mapema kutokana na kutumika kusafirisha mzigo mkubwa. Hivi punde tumesikia kuwa reli hii ya kisasa itakuwa na uwezo wa kubeba mzigo wa takriban tani 10,000 kwa mara moja, sawa na malori (semi trailers) 500 yenye uwezo wa kubeba tani 20. Hii, bila shaka, itasaidia sio tu kutunza barabara zetu, bali pia kupunguza gharama za kukarabati barabara hizo mara kwa mara. Halikalidhalika, ujenzi wa reli hii utasaidia kukuza sekta nyingine za kiuchumi. Kama mnavyofahamu, ustawi wa sekta zote za kiuchumi (kilimo, uvuvi, ufugaji, viwanda, madini, utalii, n.k.) unategemea miundombinu ya usafiri. Ni vigumu sana kukuza sekta hizo za kiuchumi bila kuwa na miundombinu imara ya usafiri. Sambamba na hayo, ujenzi wa reli hii ya kisasa utatoa ajira. Inakadiriwa kuwa jumla ya ajira 30,000 za moja kwa moja na nyingine 600,000 zisizo za moja kwa moja zitatolewa wakati wa ujenzi wa reli hii. Hii itasaidia kupunguza tatizo la ajira nchini. Zaidi ya hapo, reli hii itasaidia kupunguza uharibifu wa mazingira. Kama mnavyofahamu, reli hii itakuwa pia inatumia umeme, ambao hautoi hewa ya ukaa kwa wingi, na hivyo kusaidia kutunza mazingira yetu. Ndugu Wananchi, Mabibi na Mabwana; Hizi ni baadhi tu ya faida za ujenzi wa reli hii. Zipo nyingine nyingi. Hivyo basi, sisi Watanzania hatuna budi kujivuna na kujipongeza kwa kutekeleza mradi huu. Ndio; sisi Watanzania ni lazima tujivune. Tuna kila sababu ya kujivuna. Nchi yetu imebarikiwa sana. Ni kubwa, na kama mlivyosikia hivi majuzi imetangazwa kuwa, hivi sasa tumefikia takriban milioni 54. Hii inatuongezea nguvu na sauti kimataifa, lakini pia ni mtaji mkubwa katika harakati zetu za kujiletea maendeleo. Wenzetu wa China wametumia fursa kama hii (ukubwa wa nchi na idadi ya watu, bilioni  ) kujiletea maendeleo. Hivyo basi, na sisi tunaweza kutumia fursa hii kuharakisha maendeleo kwenye nchi yetu. Hata hivyo, ni wazi kuwa, ukubwa wa nchi na idadi ya watu peke yake, sio hoja. Ni kwa namna gani tunatumia ukubwa wa nchi na idadi ya watu tuliyonayo ndio jambo la msingi zaidi. Nchi ya Denmark ni ndogo na ina idadi ya watu wapatao milioni 5. Lakini, nchi hii ni tajiri na wanatoa misaada hadi kwa nchi yetu. Hii imewezekana kwa vile wamejipanga vizuri na wanajituma katika kufanya kazi. Ndio sababu na mimi kila wakati nimekuwa nikiwasisitiza Watanzania kufanya kazi. Maendeleo si lelemama. Hakuna njia ya mkato katika kutafuta maendeleo. Usipofanya kazi, kila siku utakuwa unalalamika kuwa “vyuma vimebana”. Hivyo basi, napenda kutumia fursa hii kuwahimiza Watanzania wenzangu tuzidi kuchapa kazi. Mbali na ujenzi wa reli hii, hivi sasa tunatekeleza au tupo mbioni kuanza kutekeleza miradi mikubwa ya miundombinu, ikiwemo Mradi wa Bomba la Mafuta kutoka Hoima nchini Uganda hadi Bandari ya Tanga; Mradi wa Kufufua Umeme wa Stiglier’s Gorge na Usambazaji wa Umeme Vijijini  ; Upanuzi wa Bandari za Dar es Salaam, Mtwara na Tanga; upanuzi wa viwanja vya ndege, ujenzi wa barabara; utengenezaji wa meli katika Ziwa Victoria na Maziwa mengine; n.k. Miradi hii itatoa ajira nyingi, zaidi ya milioni moja. Hivyo basi, nawasihi sana Watanzania tuzichangamkie. Waheshimiwa Viongozi; Wageni Waalikwa, Mabibi na Mabwana; Nimekuja hapa kwa ajili ya kuweka Jiwe la Msingi la Mradi huu wa Reli ya Kisasa kutoka Dar es Salaam kwenda Mikoa ya Mwanza na Kigoma; na hatimaye kuelekea nchi za Burundi na Rwanda. Nimetumia muda mwingi kueleza umuhimu na faida za mradi huu. Hata hivyo, kabla sijahitimisha hotuba yangu, napenda kueleza mambo manne ya mwisho. Jambo la kwanza, ni kuhusu utekelezaji wa mradi huu. Natoa wito kwa Wizara ya Ujenzi, Mshauri Msimamizi pamoja na Mkandarasi kuhakikisha Mradi huu unakamilika kwa wakati. Nimefurahi kuwa ujenzi wa Awamu ya Kwanza kutoka Dar es Salaam hadi Morogoro unaendelea vizuri. Hakikisheni miradi hii yote inakamilika mapema iwezekanavyo, ikiwezekana kabla ya muda uliopangwa. Watanzania wana hamu kubwa ya kuona mradi huu unakamilika. Pili, napenda kutumia fursa hii kuwahimiza Watanzania wote kuendelea kulipa kodi ili kutekeleza miradi ya maendeleo kama hii, pamoja na kuboresha huduma mbalimbali za jamii. Kama mnavyofahamu, ujenzi wa reli hii kutoka Dar es Salaam hadi Mwanza, yenye urefu wa kilometa 1,219 na ambao utajengwa kwa awamu tano, utagharimu takriban shilingi trilioni 15. Katika awamu hizi mbili za mwanzo, yaani kutoka Dar es Salaam hadi Morogoro na Morogoro hadi Dodoma umbali wa kilometa 722, Serikali itatumia takriban shilingi trilioni  62. Ukiachilia mbali mradi huu, Serikali inatekeleza miradi mingine mingi ya maendeleo, kama nilivyoitaja hapo awali, ikiwemo ujenzi wa barabara. Hapa Dodoma tumepanga kujenga barabara ya mzunguko yenye urefu wa kilometa 100. Tunafanya upanuzi wa bandari zetu kubwa za Dar es Salaam, Mtwara na Tanga. Tumepanga kununua meli mpya kubwa kwenye Ziwa Victoria. Tunafanya ukarabati wa viwanja vya ndege takriban 11 nchini. Tumenunua ndege mpya sita. Tunajiandaa kuanza utekelezaji wa mradi mkubwa wa umeme wa Stiglier’s Gorge pamoja na kutekeleza Awamu ya Tatu ya Kupeleka Umeme Vijijini, ambapo tunataka ifikapo mwishoni mwa Mwaka wa Fedha 2020/2021 tuwe tumefikisha huduma hiyo kwenye vijiji vyote ambavyo havijafikiwa na huduma ya umeme, takriban 7800 nchi nzima, vikiwemo vilivyopo katika Mkoa huu wa Dodoma. Tunatekeleza miradi mikubwa ya maji katika mikoa yote nchini, ikiwemo hapa Dodoma. Sambamba na hayo, kama mnavyofahamu, hivi sasa tunatoa elimu bila malipo kuanzia shule ya msingi hadi Sekondari, ambapo kila mwezi tunatenga takriban shilingi bilioni  . Tumeongeza idadi ya wanafunzi wanaopata mikopo ya vyuo vikuu hadi kufikia takriban 123,000, ambapo katika Mwaka huu wa Fedha tumetenga shilingi bilioni  44. Aidha, tunaendelea kuboresha huduma za afya, hususan kwa kujenga miundombinu. Kwenye kila Mkoa tunapeleka fedha kwa kujenga au kukarabati miundombinu. Ninyi wana-Dodoma ni mashahidi. Tunafanya upanuzi wa Hospitali yenu ya Mkoa na kukarabati vituo vitano vya afya, vikiwemo vya Makole na Bahi. Tumeongeza pia bajeti ya kununulia dawa na vifaa tiba, ikiwemo katika Hospitali ya Rufaa ya Benjamin Mkapa iliyopo Chuo Kikuu cha Dodoma, ambayo Serikali imeipatia vifaa vya kisasa kama MRI, CT-Scan pamoja na vifaa vya kupandikiza figo na kufanya upasuaji bila kuchana. Miradi na shughuli hizi zote zinahitaji fedha. Tena nyingi. Na Serikali inapata fedha kupitia kodi. Hivyo, napenda kutumia fursa hii kuwasihi Watanzania wote kuendelea kulipa kodi. Baadhi ya wafanya biashara wanatoa risiti za thamani ndogo ukilinganisha na gharama halisi za bidhaa. Hivyo, nawasihi wafanya biashara kutoa risiti halali, lakini pia nawahimiza wananchi kudai risiti kila wakati mnaponunua bidhaa au huduma yoyote ile. Lakini, nitumie fursa hii pia kuziomba mamlaka husika, hususan Wizara ya Fedha na Mamlaka ya Kodi nchini   kutafakari viwango vya kodi zetu nchini. Kwenye baadhi ya maeneo nadhani vipo juu sana na kusababisha kudorora kwa shughuli za biashara na halikadhalika maendeleo ya viwanda. Viwango vya juu vya kodi, ndivyo pia vinawafanya baadhi ya wananchi watafute mbinu za kukwepa kulipa kodi na hivyo kuikosesha Serikali mapato. Hivyo basi, naziomba mamlaka husika kulitafakari kwa kina suala hili la kodi. Mimi naamini, kama tutapunguza utitiri na kuweka viwango vyenye kustahili au kulingana na shughuli na vipato vya Watanzania, sio tu wananchi wengi watahamasika na kuona fahari kulipa kodi, bali pia tutastawisha shughuli za biashara na maendeleo ya viwanda nchini. Jambo la tatu, napenda kuwahimiza Watanzania wenzangu kuendelea kuilinda na kudumisha amani yetu. Mheshimiwa Waziri Mkuu amelielezea suala hili vizuri. Hivyo basi, itoshe tu kusema kuwa amani ndio msingi wa maendeleo katika Taifa lolote. Bila ya amani, hakuna maendeleo. Tuendelee kuitunza amani yetu tuliyoachiwa na waasisi wetu, wakiongozwa na Baba wa Taifa, Mwalimu Julius Kambarage Nyerere. Tusikubali kuchonganishwa na watu wasioitakia mema nchi yetu kwa kisingizio chochote kile. Na napenda kutumia fursa hii kuvipongeza vyombo vya ulinzi na usalama kwa kazi kubwa mnayoifanya ya kulinda amani yetu. Waheshimiwa Viongozi; Wageni Waalikwa, Mabibi na Mabwana; Jambo la nne na la mwisho, lakini sio kwa umuhimu, ni kwenu watani zangu Wagogo. Fursa sasa zinakuja katika Mkoa wenu. Reli hii inajengwa na itapita kwenye Mkoa wenu. Serikali inahamia Dodoma; ambapo mimi pia natarajia kuhamia mwaka huu. Viwanda vingi navyo vimeanza kujengwa. Mathalan, nafahamu kuwa Mifuko yetu ya Hifadhi ya Jamii imepanga kutekeleza miradi kadhaa ya viwanda hapa Dodoma, ikiwa ni pamoja na kufufua Kiwanda cha kusindika nafaka na kukamua mafuta cha National Milling Corporation  , Kiwanda cha kutengeneza matofali na vigae, na Kiwanda cha Kusindika Juisi na Mvinyo wa Zabibu ambacho kitajengwa Chinangali, Chamwino. Sambamba na hayo, tunatarajia kuanza ujenzi wa Kiwanja kikubwa cha michezo hapa Dodoma mjini kwa ufadhili wa marafiki zetu wa Morocco. Wataalam wetu wanatarajia hivi karibuni kwenda Morocco kupeleka mchoro wa Kiwanja. Tunatarajia pia kuanza ujenzi wa Kiwanja Kikubwa cha Ndege eneo la Msalato ili ndege kubwa ziweze kutua hapa Dodoma. Hizi ni fursa kwenu, hivyo basi, nawasihi mjipange vizuri kuzitumia, hususan katika kupambana na umaskini pamoja na tatizo la ajira. Mheshimiwa Waziri; Waheshimiwa Viongozi mliopo; Wageni Waalikwa; Ndugu Mabibi na Mabwana; Napenda kuhitimisha hotuba yangu kwa kukushukuru tena Mheshimiwa Waziri kwa kunikaribisha kwenye hafla hii. Aidha, napenda kurudia tena kuwahimiza kuhakikisha Mradi huu unakamilika kwa wakati. Nawashukuru pia wananchi na viongozi mbalimbali kwa kujitokeza kwa wingi kwenye tukio hili. Nakushukuru pia Mheshimiwa Spika pamoja na Wabunge kwa kupitisha bajeti ya ujenzi wa reli hii. Nawashukuru wana-habari pamoja na vikundi mbalimbali vya burudani. Baada ya kusema hayo, sasa nipo tayari kutekeleza jukumu lililonileta la kuweka Jiwe la Msingi la Awamu ya Pili ya Mradi wa Reli ya Kisasa kutoka Morogoro hadi Dodoma  , ambao utagharimu shilingi trilioni   ambazo zote zitatolewa na Serikali. Mungu Ibariki Reli yetu ya Kisasa! Mungu Wabariki wana-Dodoma! Mungu Ibariki Tanzania! “Ahsanteni sana kwa kunisikiliza” 