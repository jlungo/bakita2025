HOTUBA YA MHE. GEORGE BONIFACE SIMBACHAWENE (MB), WAZIRI WA NCHI, OFISI YA RAIS, MENEJIMENTI YA UTUMISHI WA UMMA NA UTAWALA BORA KWENYE UFUNGUZI WA KIKAO KAZI CHA WAKUU WA IDARA ZA SERIKALI ZINAZOJITEGEMEA, WATENDAJI WAKUU WA WAKALA WA SERIKALI, WATENDAJI WAKUU WA MASHIRIKA NA TAASISI ZA UMMA, WAKURUGENZI WA MAJIJI, MANISPAA NA MIJI NA WAKURUGENZI WATENDAJI WA HALMASHAURI ZA WILAYA KATIKA UKUMBI WA MIKUTANO WA MABEYO DODOMA TAREHE 03 MACHI, 2025 Balozi Ombeni Y. Sefue – Katibu Mkuu Kiongozi Mstaafu; Mhe. Deus Sangu, Naibu Waziri wa Nchi, Ofisi ya Rais, Menejimenti ya Utumishi wa Umma na Utawala Bora, Bw. Juma S. Mkomi, Katibu Mkuu, Ofisi ya Rais, Menejimenti ya Utumishi wa Umma na Utawala Bora, ambaye pia ni Mratibu Mkuu wa kikao hiki; Bw. Adolph H. Ndunguru, Katibu Mkuu, Ofisi ya Rais, Tawala za Mikoa na Serikali za Mitaa; Bw. Xavier M. Daudi, Naibu Katibu Mkuu, Ofisi ya Rais, Menejimenti ya Utumishi wa Umma na Utawala Bora; Prof. Elisante Ole Gabriel – Mtendaji Mkuu wa Mahakama; Bw. Baraka Ildephonce Leonard – Katibu wa Bunge; Bw. Nehemia Kyando Mchechu – Msajili wa Hazina; Ndugu Viongozi na Washiriki na Washiriki wa Kikao; Wakurugenzi na Watumishi wa Ofisi ya Rais – Menejimenti ya Utumishi wa Umma na Utawala Bora; Ndugu Wana-Habari; Wageni Waalikwa, Watoa Mada, Mabibi na Mabwana; JAMHURI YA MUUNGANO WA TANZANIA………… Ndugu Viongozi na Washiriki, Awali ya yote ninapenda kuchukua fursa hii kumshukuru Mwenyezi Mungu, mwingi wa Rehema kwa kutujalia uzima na kutuwezesha kukutana hapa siku ya leo katika kikao hiki muhimu. Aidha, nitumie fursa hii kukupongeza Katibu Mkuu (UTUMISHI) na timu yako kwa maandalizi yaliyowezesha Kikao hiki kufanyika. Ndugu Viongozi na Washiriki, Kaulimbiu ya Mkutano wa Mwaka huu ni Matumizi sahihi ya Rasilimaliwatu kwa Maendeleo Endelevu ya Taifa. Rasilimaliwatu katika Utumishi wa Umma ni Rasilimali ya thamani na mojawapo ya nyenzo muhimu ambayo Serikali inaitumia kuwafikia Wananchi wake katika kutoa huduma muhimu za kijamii na kiuchumi ili kuleta usawa na kukuza ustawi katika jamii nzima. Kutokana na umuhimu wa rasilimali hii, ninyi kama Watendaji wakuu katika Taasisi zenu mnawajibu na dhamana kubwa ya kuhakikisha matumizi sahihi ya Rasilimali hiyo muhimu na ya thamani ambayo inayosimamia Rasilimali nyingine ili ziweze kuleta tija katika kutoa huduma bora kwa Umma na kuchangia ustawi na maendeleo ya jamii kwa ujumla. Ndugu Viongozi na Washiriki; Lengo la kikao hiki ni kuwa na jukwaa la pamoja la kubadilishana uzoefu na kujenga uelewa wa pamoja kuhusu nafasi mliyonayo katika Utawala na Usimamizi wa Rasilimaliwatu. Naomba niwakumbushe kuwa, katika mazingira ambayo Taifa linahitaji mabadiliko ya haraka, viongozi wa utumishi wa umma wanapaswa kuwa wabunifu na wapenda maendeleo. Viongozi wa utumishi wa umma ni lazima wawe na maono ya viongozi wa Kitaifa. Kutokana na hali hii, ni lazima kuwepo kwa mifumo ya wazi ya uendeshaji na uzingatiaji wa miongozo mbalimbali ya utekelezaji wa majukumu ili kuimarisha uzingatiaji wa Kanuni za Maadili na kuleta ufanisi wa utendaji kazi katika utumishi wa umma. Ndugu Viongozi na Washiriki; Ufanisi na Mafanikio ya Taasisi yoyote ile pamoja na mambo mengi yanatokana na usimamizi kamilifu wa Sera, Sheria, Kanuni, Taratibu na Miongozo inayosimamia Rasilimaliwatu. Wakuu wa Taasisi kwa nafasi zenu kwenye Taasisi mnakotoka mnatarajiwa kuwa vinara na mstari wa mbele katika kusimamia utekelezaji wa Sera, Sheria, Kanuni, Taratibu na Miongozo inayosimamia Rasilimaliwatu, Maadili, Serikali Mtandao, Makazi ya Watumishi wa Umma, Kumbukumbu na Nyaraka za Taifa na Usimamizi wa Rasilimaliwatu. Katika kutekeleza Sera tajwa hapo juu, mnawajibika kusimamia ukamilishaji wa taratibu za Ajira, Mipango ya Rasilimaliwatu, Utendaji kazi, Uendelezaji wa Rasilimaliwatu na Mifumo mbalimbali ya Kiutumishi ambayo imesanifiwa kwa ajili ya kuwawezesha kutekeleza majukumu yenu. Vilevile, mna jukumu la kusimamia Maadili, nidhamu, utekelezaji wa Miundo na Mifumo ya uendeshaji wa utoaji huduma ili kuwa na Utumishi wa Umma wenye tija. Ndugu Viongozi na Washiriki; Mafanikio tunayoyaona katika nyanja za kiuchumi na Kijamii yanaonesha kazi kubwa na juhudi zinazofanywa na watumishi wa Umma. Juhudi hizi zinapaswa kuendelezwa kwa kasi zaidi ili nchi yetu iendelee kupiga hatua zaidi za maendeleo chini ya Uongozi wa Serikali ya Awamu ya Sita ya Mhe. Dkt. Samia Suluhu Hassan, Rais wa Jamhuri ya Muungano wa Tanzania. Ninapenda kuchukua nafasi hii kuwapongeza Viongozi na Watendaji Wakuu wa Taasisi kwa kuwezesha watumishi wazalendo kufanya kazi zao vizuri na kusaidia Serikali kutekeleza maono yake na kuleta ustawi wa nchi yetu. Ni dhahiri kuwa kazi nzuri inayofanywa na watumishi hao wazalendo inatokana na ari ya utendaji kazi ya watumishi wenyewe; namna mlivyowajengea uwezo; na mahusiano mema ambayo mmejenga kati yenu na watumishi wenu. Hata hivyo, imebainika bado wapo baadhi ya Waajiri ambao: Hawana utaratibu wa kutumia na kufanyia kazi ushauri wa kitaalamu wanaopatiwa na Wakuu wa Idara za Utawala na Usimamizi wa Rasilimaliwatu, Kutosimia ipasavyo matumizi ya mifumo TEHAMA iliyosanifiwa kwa ajili ya Usimamizi wa Rasilimaliwatu na mifumo ya uwajibikaji. Mfano: Utekelezaji wa Mfumo wa Usimamizi wa Utendaji Kazi (PEPMIS na PIPMIS); na Kutoipa Rasilimaliwatu umuhimu wake ipasavyo. Ndugu Viongozi na Washiriki; Ofisi ya Rais, Menejimenti ya Utumishi wa Umma na Utawala Bora kama nilivyoeleza hapo awali, imeendelea kuboresha mifumo ya kiutawala na usimamizi wa Rasilimaliwatu ya kidijitali ili kurahisisha utendaji kazi na kuboresha utoaji wa huduma katika Utumishi wa Umma. Mifumo hiyo inajumuisha Mfumo wa Taarifa za Kiutumishi na Mishahara (e-Watumishi); Mfumo wa Huduma kwa Watumishi wa Umma (ess) wenye madirisha ya e- Utendaji Kazi, e-Uhamisho, e-Mikopo, e-Likizo na e- Salary slip; Mfumo wa Tathmini ya Mahitaji ya Watumishi (HR Assesment); Masjala Mtandao (e-office); Mfumo wa barua pepe wa Serikali (GMS); e-vibali mbadala; Mfumo wa Ajira (Ajira Portal) na Mfumo wa Ushughulikiaji wa Mrejesho wa Wananchi (e-Mrejesho). Mifumo hiyo inaendelea kuleta mageuzi ya kiutendaji na utoaji wa huduma wenye lengo la kumfikia na kumhudumia mwananchi kwa haraka, gharama nafuu na kwa ufanisi wa hali ya juu. Mkiwa viongozi mnatarajiwa kuwa vinara katika kuhimiza matumizi ya mifumo mbalimbali ya TEHAMA katika utekelezaji wa majukumu ya Serikali. Ndugu Viongozi na Washiriki; Mifumo niliyoitaja hapo juu imeendelea kusaidia kutatua kero za Watumishi wa Umma na Wananchi kwa kuongeza uwazi na uwajibikaji wa Watendaji kwa wapokea huduma. Baadhi ya kero zilizotatuliwa kupitia Mifumo hiyo ni pamoja na kuwezesha Mamlaka za juu za nchi kufahamu hali ya utendaji kazi wa watumishi wa Umma na kuchukua hatua stahiki; kubaini mahitaji halisi ya watumishi katika Utumishi wa Umma; kushughulikia hamisho za watumishi kwa wakati na kudhibiti udanganyifu katika michakato ya uhamisho na ajira; kufanya msawazo wa watumishi ndani na nje ya taasisi; kuboresha ufanisi wa utendaji kazi na kuwezesha wapokea huduma kufuatilia utatuzi wa malalamiko kimtandao badala ya kusafiri umbali mrefu kwenda katika Vituo vinavyotoa huduma hivyo kupunguza gharama za watumishi wa Umma na wananchi katika kufuatilia hoja mbalimbali katika Ofisi za Umma. Ndugu Viongozi na Washiriki; Pamoja na uanzishwaji na utekelezaji wa Mifumo tajwa, bado kumekuwa na changamoto ya usimamizi wa Mifumo na kukosekana kwa uwajibikaji miongoni mwenu hali inayosababisha Watumishi wa Umma kuendelea kufuatilia masuala mbalimbali ya kiutumishi katika Ofisi ya Rais, Menejiementi ya Utumishi wa Umma na Utawala Bora, Ofisi ya Rais, Tawala za Mikoa na Serikai za Mitaa (TAMISEMI), Ofisi za Makatibu Wakuu wa Wizara Mama na Ofisi za Makatibu Tawala wa Mikoa. Baadhi ya changamoto hizo zimejitokeza katika eneo la e-Utendaji, e-Uhamisho na e-Ajira Mbadala. Kuhusu e- Uhamisho, nimetaarifiwa kuwa kuanzia tarehe 01 Septemba, 2023 ulipoanza kutumika mfumo huu hadi tarehe 20 Februari, 2025, jumla ya watumishi Ishirini na moja elfu mia nne na nne (21,404) wameomba uhamisho. Maombi elfu mbili mia tatu thelathini na nne (2,334) yameshafanyiwa kazi. Hata hivyo, taarifa za mfumo zimebaini maombi kumi na mbili elfu na sitini na tisa (12,069) bado yapo kwenu waajiri wa watumishi kwa ajili ya kutolea maoni. Nitumie fursa hii kuwataka kushughulikia maombi hayo kwa wakati na kuhakikisha wasimamizi wa kazi wanatekeleza majukumu yao kwa wakati katika eneo hili au kuwarudishia mrejesho watumishi husika badala ya kubaki wakisubiri wakati mchakato umekwama kwa waajiri. Kuhusu e-Utendaji taarifa zinaonesha wapo baadhi ya watumishi ambao hawajazi taarifa ya utekelezaji wa majukumu yao ya kila siku na wasimamizi wao kutokuidhinisha taarifa za utekelezaji wao. Halikadhalika, kuhusu maombi ya vibali vya ajira mbadala, baadhi ya waajiri wameendelea kuwasilisha maombi ya vibali vya ajira mbadala nje ya mfumo na kupelekea maombi hayo kutoshughulikiwa ipasavyo au kuchelewa kuifikia Mamlaka husika. Ndugu Viongozi na Washiriki; Pamoja na kazi nzuri ambayo imefanywa na Serikali na baadhi yenu, bado Utumishi wa Umma unakabiliwa na changamoto mbalimbali ikiwemo kutokuzingatiwa kwa Sheria, Kanuni, Taratibu, Miongozo na Maelekezo yanayosimamia masuala mbalimbali ya Kiutawala na Usimamizi wa Rasilimaliwatu. Kumekuwa na ukiukwaji wa Sheria, Kanuni, Taratibu na Miiko ya kazi katika Utumishi wa Umma ikiwemo matumizi mabaya ya madaraka na Ofisi. Ofisi ya Rais, Menejimenti ya Utumishi wa Umma na Utawala Bora imeendelea kupokea malalamiko ya watumishi wanaokataliwa kupokelewa katika vituo wanavyohamishiwa au kuajiriwa, upendeleo wa fursa mbalimbali za kiutumishi, kutumia utashi binafsi katika kutafsiri Miongozo inayosimamia haki za watumishi, unyanyasaji wa kijinsia, na ucheleweshaji wa haki na stahiki za kiutumishi. Changamoto zingine zinazojitokeza ni pamoja na kufanya kazi pasipo kuzingatia mipaka na mamlaka ya kisheria, baadhi ya Watendaji Wakuu wa Taasisi kufanya maamuzi pasipo kuzingatia ushauri wa kitalaamu kutoka kwa Watumishi walio chini yao lakini pia hata walio juu yenu kama vile Bodi zenu, Wizara Mama na Mamlaka za Tawala za Mikoa (RS). Ndugu Viongozi na Washiriki; Kimsingi Utumishi wa Umma unaendeshwa kwa mujibu wa Katiba, Sera, Sheria, Kanuni na Taratibu na pale inapobidi, mila na desturi zilizokubalika. Siku za hivi karibuni, kumejitokeza baadhi ya tabia na mienendo ambayo sio ya kawaida na ni mipya kabisa katika utumishi wa umma. Mfano wa tabia hizo ni pamoja na baadhi ya Waajiri kuchagua aina ya watumishi wa kufanya nao kazi, kutopokea au kukataa na kuficha barua zenye maelekezo mahsusi ikiwemo barua za uhamisho (kuhamia na kuhama) na kuwaombea uhamisho Watumishi wenye changamoto za kiutendaji badala ya kuwachukulia hatua za kinidhamu. Ninyi mliopo humu ndio Wakuu wa Taasisi hizo. Haya yanafanywa na baadhi yenu na kwa kweli ni kinyume cha utaratibu na ni utovu wa nidhamu, na halivumiliki endapo kweli tunataka kujenga utumishi wa umma na hapa nitoe melekezo kuwa utaratibu huu mpya uachwe kwani kinachofanyika ni kinyume na utaratibu. Ndugu Viongozi na Washiriki; Kwa muda mrefu sasa Ofisi yangu imeendelea kupokea malalamiko kuhusu vitendo vya uvunjifu wa maadili ikiwemo Rushwa, Ulevi, matumizi ya lugha zisizofaa na kughushi barua za uhamisho. Waliodiriki kufanya haya wamepoteza ajira zao na tutachukua hatua zaidi. Hivyo, Niendelee kusisitiza umuhimu wa Viongozi na Watumishi kuzingatia maadili. Aidha, Taasisi ambazo watumishi wake wamebainika kughushi barua za uhamisho, mkiwa ni mamlaka za Nidhamu ya Watumishi katika Taasisi zenu, mnapaswa kuchukua hatua stahiki dhidi ya watumishi hao kwa mujibu wa taratibu za Utumishi wa Umma na ningependa kupata taarifa kuhusu namna mnavyoshughulikia masuala hayo na kuyahitimisha. Ndugu Viongozi na Washiriki; Ni muhimu pia kutambua kuwa wajibu wa Watumishi wa Umma ni lazima unaendana na haki zao. Kwa kutambua hilo, katika bajeti ya mwaka wa fedha 2023/2024 Serikali kupitia Ofisi ya Rais, Menejimenti ya Utumishi wa Umma na Utawala Bora imewapandisha vyeo watumishi laki mbili thelathini na mbili elfu, mia tisa ishirini na saba (232,927) na kuwabadilisha Kada Watumishi elfu kumi na moja na kumi na nane (11,018). Aidha, katika Mwaka wa fedha 2024/25 Serikali inatarajia kupandisha vyeo Watumishi laki mbili kumi na tisa elfu na Arobaini na mbili (219,042) na kuwabadilisha Kada Watumishi elfu sita mia tisa na kumi (6,910). Vilevile, Serikali imetoa nyongeza ya mwaka ya mshahara kwa watumishi wake na itaendelea kuboresha maslahi ya watumishi kulingana na uwezo wa uchumi. Ni jukumu lenu kama Waajiri wa watumishi wa Umma kuendelea kuwasimamia watumishi walio chini yenu kwa kuwaelimisha kuhusu haki na wajibu wao ili wanapodai haki wajue kuwa kuna wajibu wanapaswa kuwa wametekeleza. Mfano: Ninapokuwa kwenye ziara za kikazi katika mikoa mbalimbali ninakutana na malalamiko yafuatayo: Wakuu wa Idara kukaimu muda mrefu (Kutokana na kukaimisha Watumishi wasio na sifa kwa mujibu wa Miundo ya Kada husika); Madai yasiyo ya mishahara (i.e Nauli za Likizo, Uhamisho, matibabu etc); Kuchelewa kwa malipo ya mshahara kwa watumishi wanaolipwa kupitia Mapato ya Ndani ya Halmashauri (Own Source); Usafirishaji wa Taarifa za watumishi (Date Cleaning); na Madai ya malipo ya kusafirisha mizigo baada ya kustaafu. Ndugu Viongozi na Washiriki; Serikali kwa kutambua kuwa Rasilimaliwatu ni nguzo muhimu kwa maendeleo ya Taifa imekuwa ikitoa vibali vya Ajira kwa Kada mbalimbali. Katika mwaka wa Fedha 2024/2025 Serikali imetoa kibali cha kuajiri watumishi arobaini na tano elfu na themanini (45,080) wa kada mbalimbali, kati yake watumishi elfu kumi mia tatu tisini na sita (10,396) ni wa Kada za Afya, watumishi elfu kumi mia tano tisini (10,590) wa kada za Ualimu na Watumishi elfu ishirini na nne na tisini na nne (24,094) wa Kada nyingine. Aidha, nimetaarifiwa kuwa mchakato wa ajira za watumishi wa kada ya Walimu umekamilishwa na watumishi hao tayari baadhi wameshapangiwa vituo vya kazi. Kwa Waajiri ambao watumishi hao watapangiwa au wamepangiwa katika Taasisi zenu mnao wajibu wa kuhakikisha mnawapatia mafunzo ya awali kwa wakati, kuwalipa stahiki zao na kuwajengea uwezo, ili waweze kuanza kutekeleza majukumu yao kwa ufanisi pamoja na kuzingatia Sheria, Kanuni na Taratibu za Serikali. Vilevile, mmepewa wajibu wa kutenga bajeti kwa ajili ya Ajira mpya kulingana na mahitaji halisi ya Taasisi zenu. Ndugu Viongozi na Washiriki; Katika kutekeleza dhana ya uwazi na uwajibikaji, Ofisi ninayoiongoza imeweka Mifumo ya uwazi na uwajibikaji kupitia “Sema na waziri utumishi” na e-Mrejesho ili kupokea mrejesho wa watumishi na wananchi kwa ujumla. Aidha, kwa sasa Ofisi inaendelea na usanifu wa Daftari la Kielekroniki la Huduma za Serikali (Government Service Directory) ambalo baada ya kukamilika kwake itawezesha wananchi na watumishi kufahamu huduma zinazotolewa na Taasisi za Umma, gharama kama zipo na michakato ya kufuatwa katika kupata huduma hizo. Uwepo wa Daftari hilo utasaidia kudhibiti Vishoka wanaoingilia huduma zinazotolewa na Serikali kwa sababu huduma zote zinazotolewa na Serikali zitakuwa wazi. Mfano: Huduma za TANESCO na Utoaji wa Leseni mbalimbali Ndugu Viongozi na Washiriki; Ofisi ninayoiongoza imeendelea kupokea barua mbalimbali za maombi ya masuala ambayo yalitakiwa kushughulikiwa katika ngazi zenu, mfano maombi ya stahili mbalimbali za kiutumishi ikiwemo upandishwaji na ubadilishwaji vyeo, malipo ya stahiki mbalimbali kama gharama za kusafirisha mizigo baada ya kustaafu, stahiki za mafao kwa watumishi walio chini yenu baada ya kustaafu n.k. Maombi hayo yanaonesha kuwa kuna mahali uwajibikaji wa Wasimamizi wa Utawala na Rasilimaliwatu hauko vizuri pengine hamshauriwi vyema na Washauri wenu wa Usimamizi wa Rasilimaliwatu au mnapuuza ushauri mnaopewa. Mnatambua wazi kuwa Sheria zinazosimamia Taasisi zenu pamoja na Kifungu cha 6(1) (b) cha Sheria ya Utumishi wa Umma Sura, 298 zimetoa Mamlaka kwenu Waajiri kushughulikia masuala ya watumishi walio chini yenu. Hivyo, ni wajibu wenu kushughulikia masuala ya watumishi hao na siyo kuiagiza Ofisi hii kushughulikia hoja ambazo kiutaratibu zilipaswa kushughulikiwa na Ofisi zenu. Ndugu Viongozi na Washiriki; Ningependa kuzungumzia tena suala la kukaimu nafasi za uongozi na ujazaji wa nafasi hizo. Katika eneo hili bado kuna changamoto mbalimbali ambazo ni pamoja na kuendelea kukaimisha maafisa wasio na sifa za kuteuliwa, kuchelewa kuwaombea vibali vya kukaimu na kulipwa posho ya kukaimu, Maafisa kukaimishwa nafasi hizo kwa muda mrefu pasipo kuanzisha mchakato wa ujazaji wa nafasi, kutoteua watumishi ambao mchakato wao wa uteuzi umekamilika. Hali hii inasababisha malalamiko na manung’uniko mengi kwa watumishi hao na ongezeko la madeni kwa Serikali. Hivyo, Kupitia kikao hiki naelekeza kila mmoja wenu kufanyia kazi changamoto zote zilizobainishwa kwenye eneo la kukaimu nafasi za uongozi pamoja na ujazaji wa nafasi hizo kwa wakati. Ndugu Viongozi na Washiriki; Kupitia Zoezi la tathmini ya Mahitaji ya Rasilimaliwatu (HR Assessment) imebainika kuwepo kwa nafasi wazi za Wakuu wa Idara na Vitengo kwenye Wizara, Idara Zinazojitegemea, Wakala za Serikali, Sekretarieti za Mikoa, Mamlaka za Serikali za Mitaa na Taasisi za Umma. Vilevile, taarifa za Watumishi wengi kwenye mfumo wa e-Watumishi bado hazijasafishwa ili kuwezesha kutambua mahitaji halisi ya watumishi katika utumishi wa umma pamoja na kuwawezesha kubaini na kujaza nafasi wazi za uongozi zilizo katika mamlaka zenu. Ofisi hii kwa kushirikiana na mamlaka mbalimbali inaendelea kukamilisha ujazaji wa nafasi wazi zilizopo, hata hivyo, wapo baadhi yenu ambao hawajaanzisha taratibu za kujaza nafasi wazi na wengine hawajajaza nafasi hizo licha ya kutolewa kwa vibali vya ujazaji wa nafasi husika. Lakini hata Katibu Mkuu (UTUMISHI) anapotumia Mamlaka yake kujaza nafasi hizo kunatokea mivutano isiyo na msingi. Nitoe maelekezo kwenu kuendelea kusafisha taarifa za Watumishi katika Mfumo wa e-Watumishi na kuchukua hatua za kujaza nafasi wazi sambamba na kutoa taarifa kwenye Ofisi ninayoiongoza pindi ujazaji wa nafasi unapokamilika ili kuwa na kumbukumbu sahihi Ndugu Viongozi na Washiriki; Ili Utumishi wa Umma na Serikali iweze kufikia matarajio ya Wananchi na falsafa ya uongozi ya Rais wa Jamhuri ya Muungano wa Tanzania ya 4Rs inayohusisha Maridhiano (Reconciliation), Ustahimilivu (Resilience), Mabadiliko (Reforms) na Kujenga Upya (Reconstruction) tunao wajibu wa kuzingatia misingi ya Utawala Bora katika kusimamia Utawala na Rasilimaliwatu. Nichukue fursa hii kuwasisitiza kuhakikisha watumishi wanafanyakazi kwa kuzingatia misingi ya Utawala Bora, kuwa na mabadiliko ya kifikra ili kuendana na mabadiliko yanayotokea mara kwa mara katika nyanja mbalimbali. Ndugu Viongozi na Washiriki; Kwa kuzingatia masuala niliyoyaeleza na ninapoelekea kuhitimisha hotuba yangu nitoe maelekezo yafuatayo:- Muendelee Kusimamia Utawala na Rasilimaliwatu kwa kuzingatia Sheria, Kanuni, Taratibu na Miongozo; Hakikisheni kuwa Ofisi zenu zinajiunga na kutumia kikamilifu Mifumo ya Kiutumishi na Uwajibikaji ambayo imesanifiwa na Ofisi ya Rais, Menejimenti ya Utumishi wa Umma na Utawala Bora na kuzinduliwa na Mhe. Waziri Mkuu wa Jamhuri ya Muungano wa Tanzania tarehe 23 Juni, 2024; Taarifa za Watumishi zilizopo katika Mfumo Jumuishi wa Taarifa za Kiutumishi na Mishahara (e-Watumishi) zisafishwe kwa ajili ya kuwezesha kufanyika kwa maamuzi sahihi ya masuala mbalimbali ya kiutumishi; Kuacha kuwasilisha au kupitisha nakala ngumu za barua za maombi ya masuala ya kiutumishi ambayo kwa sasa yanashughulikiwa kupitia Mifumo; Wakurugenzi wa Mamlaka za Serikali za Mitaa mtenge nafasi za Ajira Mpya kwa kuzingatia maelekezo ya mwongozo wa maandalizi ya Ikama na Bajeti hususan kwenye maeneo ya Rasilimaliwatu yenye upungufu mkubwa na ambayo ni kipaumbele cha Serikali katika kutoa huduma bora kwa Wananchi; Watumishi wanaopangiwa katika vituo vyenu vya kazi au waliohamishiwa katika Taasisi zenu muwapokee kwa mujibu wa maelekezo pamoja na kuwachukulia hatua stahiki watumishi wenye utendaji kazi usioridhisha kwa mujibu wa Sheria, Kanuni na Taratibu za Utumishi wa Umma; Nafasi za Uongozi zilizowazi katika sehemu zenu za kazi zijazwe kwa kuzingatia Sheria, Kanuni na Taratibu zilizopo; Tekelezeni jukumu la kuwaandaa watumishi wenu na mabadiliko mbalimbali yanayoendelea kujitokeza kwa kuwaandalia mafunzo yenye kukidhi matarajio ya nchi yetu pamoja na mazingira yanayotuzunguka ili wakabiliane na mabadiko yanayoendelea kwa kasi duniani na mwisho, Msimamie kwa vitendo, maadili katika sehemu za kazi Umma ikiwa ni pamoja na kuhakikisha kuwa Siri za Serikali zinatunzwa vizuri. Aidha, mnaelekezwa kuchukua hatua stahiki pale maadili yanapothibitika kuwa yamekiukwa na Watumishi walio chini yenu. Masuala Mengine: Kuimarisha usimamizi na ufuatiliaji wa utekelezaji wa Mikataba ya Huduma kwa Mteja katika Taasisi na kutoa taarifa za utekelezaji wa mkataba hiyo Ofisi ya Rais – UTUMISHI. Kuziba pengo la upungufu wa Watumishi kwa kutoa ajira za mikataba kwa kuzingatia Waraka wa Katibu Mkuu (UTUMISHI) kuhusu Kujitolea katika Utumishi wa Umma. Utaratibu huu utasaidia kuboresha utoaji wa huduma kwa wananchi na kutatua changamoto ya ukosefu wa ajira kwa wahitimu wa fani mbalimbali, Kutoa nafasi za Mafunzo kwa Vitendo (Field Practical Training) ili kusaidia kuandaa Rasimaliwatu ya baadae wenye weledi na uwezo wa kutekeleza majukumu ya Serikali. Ndugu Viongozi na Washiriki wa Kikao hiki, baada ya kusema hayo yote, ninapenda kutamka rasmi kuwa Kikao Kazi hiki kimefunguliwa rasmi na ninawatakia majadiliano mazuri yenye tija na ufanisi kwa Taifa. Mungu Ibariki Afrika! Mungu Ibariki Tanzania! Nawasalimu tena kwa Jina la Jamhuri ya Muungano wa Tanzania… <<<Ahsanteni sana kwa kunisikiliza>>> 