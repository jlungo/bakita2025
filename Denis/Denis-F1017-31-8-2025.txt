NOVEMBA 2014 UJUE UCHAGUZI WA SERIKALI ZA MITAA, VIJIJI NA VITONGOJI MWAKA 2014 KANUNI NA KALENDA YA UCHAGUZI  UJUE UCHAGUZI WA SERIKALI ZA MITAA, VIJIJI NA VITONGOJI MWAKA 2014 KANUNI NA KALENDA YA UCHAGUZI NOVEMBA 2014  Kimeandikwa na Hebron Mwakagenda –The Leadership Forum Israel Ilunde-Youth Partnership Countrywide Kellen Mngoya-HAFOTA Alex Modest Ruchyahinduru –Policy Forum Sekretariet Na kuratibiwa na kikundi kazi cha serikali za mitaa cha Policy Forum (LGWG) Mchora Katuni: Simon Regis Kimechapwa na Policy Forum Toleo la Kwanza-Novemba 2014 ISBN: 978-9987-708-15-4 Kimesanifiwa na kupigwa chapa na: Jamana Printers Ltd  Dar es Salaam   UTANGULIZI Kama ilivyo kawaida kwa Policy Forum (PF), kuandaa vijitabu vidogo vidogo kwa ajili ya kuielimisha jamii juu ya masuala na michakato mbalimbali ya kisera, tumefanya hivyo pia kwa ajili ya kuelimisha jamii juu ya mchakato huu muhimu wa kitaifa wa uchaguzi wa serikali za mitaa wa mwaka 2014 kwa kundaa kitabu hiki kidogo ambacho tumekiita ‘Ujue uchaguzi wa serikali za mitaa, vijiji na vitongoji mwaka 2014: Kanuni na Kalenda ya uchaguzi’ Waziri wa TAMISEMI Mheshimiwa Hawa Ghasia (MB) tarehe  /9/2014 alitangaza kanuni 3 zinazohusu uchaguzi wa serikali za mitaa, vijiji na vitongoji ambazo zina kurasa nyingi na ziko tafauti tofauti kulingana na jiografia ya mamlaka inayosimamia mitaa, vijiji na vitongoji husika. Kupitia kitabu hiki tumejaribu kufupisha na kuunganisha kanuni zote 3 ili kumwezesha msomaji wetu ambaye ni mwananchi wa kawaida kuweza kusoma kwa urahisi na kuelewa na pale anapotakiwa kuchukua hatua basi kufanya hivyo. Kwa ajili ya kumwezesha mwananchi wa kawaida tunayemlenga kuweza kuelewa kirahisi, katika kitabu hiki tumetumia vielelezo vya picha (katuni) ili msomaji wetu aweze kuelewa vizuri zaidi na kupata maudhui yanayokusudiwa kirahisi zaidi na kwa uwepesi. Ninachukua nafasi hii kuwataka wasomaji wetu watakaofanikiwa kupata kitabu hiki kutenga wakati kusoma kitabu hiki kwa umakini na kuzingatia yaliyomo wakiwemo wagombea na wapiga kura katika uchaguzi wa serikali za mitaa wa mwaka 2014.   Ni matumaini yetu kuwa msomaji wa kitabu hiki baada ya kukisoma utaweza kutupa mawazo yako kwa namna gani kitabu hiki kimekuwa msaada kwako, chama chako au kwa jamii yako kwa ujumla na mlikitumiaje. Mwisho wa kitabu hiki tumeweka ukurasa ulio wazi ili kukuwezesha wewe kutoa maoni yako na kututumia ili tupate mrejesho na kutoa vitabu bora zaidi siku za usoni. Nachukua nafasi hii kwa niaba ya wanachama wa Policy Forum kukipongeza kikundi kazi cha serikali za mitaa (LGWG) kufanya maamuzi magumu katika dakika za mwisho juu ya kutengeneza kitabu hiki na kukitumia kuelimisha wananchi katika uchaguzi wa serikali za mitaa wa mwaka  Nampongeza ndugu Hebron Mwakagenda aliongoza kikosi kazi pamoja na wenzake Ndugu Israel Ilunde, Kellen Mngoya na Alex Modest Ruchyahinduru ambao kwa pamoja walifanikisha kutolewa kwa kitabu hiki kwa haraka sana. Nawatakia wote usomaji mwema. Semkae Kilonzo Mratibu    KANUNI Sehemu hii ya kanuni inaelezea kwa ufupi yaliyomo kwenye kanuni za uchaguzi kama zilivyotangazwa kwenye matangazo ya serikali namba GN 321,322 na 323 ya tarehe 5/9/2014 yanatokana na sura ya 287 ya sheria inayohusu mamlaka za wilaya na sura 288 inayohusu mamlaka za miji. Hapa chini tunaweka mambo muhimu yaliyomo kwenye kanuni hizi zilizotolewa na TAMISEMI kwa ajili ya uchaguzi wa serikali za mitaa kwa mwaka 2014. Matangazo haya yalitolewa na Waziri wa TAMISEMI siku 90 kabla ya uchaguzi kama sheria inavyoelekeza.  MPIGA KURA Mpiga kura katika uchaguzi wa serikali za mitaa ni mtu yeyote ambae ni raia wa Tanzania aliyefikisha umri wa miaka 18 na kuendelea, anaweza kuwa mkazi anayeishi katika Kaya au Taasisi iliyopo katika eneo la Mtaa kwa upande wa mijini au anaishi kwenye eneo la Kijiji au Kitongoji na ambaye ama ana kaya au anaishi katika kaya au Taasisi iliyopo katika eneo la Kijiji au Kitongoji.  MSIMAMIZI WA UCHAGUZI Ni Mkurugenzi wa halmashauri ya Mji, Manispaa au Jiji ambapo kuna vijiji/mitaa au vitongoji vinavyofanya uchaguzi na ni pamoja na Afisa mwingine wa umma aliyeteuliwa kutekeleza majukumu ya Mkurugenzi.  UANDIKISHAJI WAPIGA KURA  Msimamizi wa uchaguzi atateua maafisa waandikishaji wa wapiga kura siku 21 kabla ya siku ya uchaguzi.     Msimamizi wa uchaguzi atatangaza muda na sehemu ya kuandikisha wapiga kura washiriki uchaguzi  Maafisa watendaji wa mitaa na vijiji kwa mujibu wa sheria hii hawaruhusiwi kufanya kazi ya uandikishaji wa wapiga kura katika uchaguzi wa serikali za mitaa kwa mwaka 2014.  Vituo vya uandikishaji wa wapiga kura vitafunguliwa kuanzia saa moja na nusu asubuhi na kufungwa saa kumi kamili jioni.  Vyama vya siasa vitaruhusiwa kuweka mawakala wao wakati wote wa uandikishaji wa wapiga kura  Watazamaji wa ndani na nje wanaruhusiwa kwa mujibu wa kanuni kutazama mchakato wa uchaguzi ikiwemo uandikishaji  SIFA ZA WAGOMBEA Mgombea kwenye uchaguzi wa serikali za mitaa, vijiji na vitongoji anatakiwa kuwa na sifa zifuatazo: awe raia wa Tanzania na mkazi wa kawaida wa eneo husika, mtu yeyote mwenye umri kuanzia miaka 21 na kuendelea, anajua kusoma na kuandika, Kiswahili au kiingereza, mwenye kipato halali, mwanachama na amedhaminiwa na chama cha siasa, hajapatikana na hatia na kupata adhabu ya kifungo cha miezi sita au zaidi na hana ugonjwa wa akili.    NAFASI ZINAZOGOMBEWA Katika mitaa nafasi zitakazogombewa ni ya Mwenyekiti na wajumbe sita wa serikali ya mtaa ambapo nafasi ipo kwa ajili ya viti maalum vya wanawake. Katika vijiji nafasi zitakazogombewa ni ya Mwenyekiti, wenyeviti wa vitongoji, wajumbe wa halmashauri ya kijiji na wajumbe wa viti maalum wanawake. Kati ya wajumbe watakaochaguliwa idadi ya wanawake itakuwa nusu au zaidi ya wajumbe wote. Wajumbe wa halmashauri ya kijiji hawatapungua 15 na hawatazidi 25.    UTEUZI WA WAGOMBEA Msimamizi wa uchaguzi atatangaza tarehe na muda wa kuchukua na kurudisha fomu katika muda ambao hautazidi siku saba. Wagombea watateuliwa siku ishirini (20) kabla ya siku ya uchaguzi. Uteuzi huo utafanyika kuanzia saa mbili asubuhi hadi saa kumi na dakika kumi na tano jioni ya siku ya uteuzi. Kifungu cha 12 (1) cha kanuni ya vijiji na kifungu cha 13 (1) cha kanuni ya mitaa. Wenyeviti wa mitaa au vijiji walioko madarakani na wajumbe wengine wa kamati za mitaa/vijiji watatakiwa kujiuzulu nyadhifa zao siku 3 kabla ya siku ya kuchukua fomu za kugombea uongozi.  PINGAMIZI KWA UTEUZI Mgombea ambaye hakuridhika na uamuzi uliotolewa au anapinga uteuzi wa mgombea yeyote, anaweza kuwasilisha pingamizi lake kwa Msimamizi Msaidizi wa Uchaguzi na kumtaka kupitia upya, na kutoa maamuzi katika muda usiozidi siku mbili kuanzia siku ya kupokea pingamizi hilo kama ilivyoainishwa kwenye kifungu cha 14 (1) na (2) cha kanuni ya vijiji na kifungu cha 15 (1) na (2) cha kanuni za mitaa.  RUFAA KATIKA UCHAGUZI Mgombea au mwakilishi wake atakuwa na siku mbili za kukata rufaa dhidi ya uteuzi wa mgombea kwa msimamizi msaidizi, msimamizi msaidizi atatoa uamuzi ndani ya siku 2. Kutakuwa na kamati ya rufaa ya wilaya itakayoteuliwa na Katibu Tawala wa Mkoa ambayo itakuwa na wajumbe ambao    sio wafanyakazi wa halmashauri kama ilivyoainishwa kwenye kifungu cha 16 (1-4) ya kanuni za vijiji na kifungu 16 (1-4) kanuni za mitaa. Mgombea au mwakilishi wake ambaye hataridhika na uamuzi uliotolewa na msimamizi msaidizi kuhusu pingamizi dhidi ya uteuzi wa mgombea atakata rufaa kwenye kamati ya rufaa ya wilaya ndani ya siku 4 baada uamuzi wa msimamizi msaidizi na uamuzi wa kamati ya rufaa unatakiwa kutolewa ndani ya siku 4.  SIKU YA KUPIGA KURA Siku ya kupiga kura nchi nzima itakuwa Jumapili tarehe  /12/2014 kama ilivyotangazwa na Waziri wa TAMISEMI kwenye gazeti la serikali na magazeti mengine.  KARATASI YA KUPIGIA KURA Karatasi ya kura itakuwa na nembo ya halmashauri, jina la mgombea, jina la chama na nembo ya chama na kwamba mpiga kura atatakiwa kuchagua mgombea anayemtaka.  KAMPENI Kampeni za uchaguzi wa serikali za mitaa, vijiji na vitongoji zitafanyika siku 14 za mwisho kabla ya siku ya uchaguzi. Kampeni zitaanza saa mbili asubuhi na zitamalizika saa kumi na moja jioni ya kila siku ya kampeni. Mgombea, mwakilishi wake au chama cha siasa hakitaruhusiwa kuendesha kampeni za uchaguzi kwa kutumia rushwa, takrima, kashfa, lugha za matusi, ubaguzi wa kijinsia, kidini, ukabila au wa namna yoyote ile ambayo matokeo yake ni kumbagua mtu.    WAANGALIZI WA UCHAGUZI Watazamaji wa ndani na wa nje wataruhusiwa kufanya kazi baada ya kupata kibali cha Msimamizi wa Uchaguzi na watafanya shughuli zao kwa gharama zao wenyewe.  VITUO VYA KUPIGIA KURA Kura zitakuwa za siri na zitapigiwa kwenye majengo ya umma au sehemu ambayo imekubalika baada ya kushauriana na vyama vya siasa. Kura hazitapigiwa kwenye majengo ya vyombo vya usalama na vyama vya siasa.    UTARATIBU WA KUPIGA KURA Mpiga kura lazima majina yake yawemo kwenye orodha ya wapiga kura na kwamba Msimamizi Msaidizi atajiridhisha juu ya uhalali wa mpiga kura kwa kumtaka kuonyesha moja ya vitambulisho vifuatavyo:  Kitambulisho cha mpiga kura  Kitambulisho cha kazi  Hati ya kusafiria (passport)  Kadi ya benki  Kadi ya bima ya afya  Kitambulisho cha shule au chuo  Leseni ya udereva na  Kitambulisho cha uraia Kura zitapigwa kuanzia saa mbili asubuhi mpaka saa kumi jioni.    UTARATIBU WA KUPIGA KURA KWA WATU WENYE MAHITAJI MAALUM Endapo siku ya kupiga kura atatokea mpiga kura ambaye ana ulemavu wa macho au ulemavu wowote wa kimaumbile au hajui kusoma na kuandika, anaweza kumuomba mtu aliyemchagua yeye mwenyewe kumsaidia kupiga kura isipokuwa Msimamizi wa Uchaguzi, Msimamizi Msaidizi wa Uchaguzi, Mgombea au mwakilishi wake.  MAKOSA YA UCHAGUZI Vitendo vifuatavyo ni makosa katika uchaguzi wa serikali za mitaa, vijiji na vitongoji: kuharibu orodha ya wapiga kura, mgombea kutoa taarifa za uongo, kuharibu karatasi za wagombea, kughushi karatasi za uteuzi, kupiga kura zaidi ya moja, kuvuruga kwa kutishia wapiga kura au wagombea, kufanya kampeni siku ya uchaguzi, kuvaa mavazi au nembo za chama, kumzuia msimamizi wa uchaguzi kufanya kazi yake, kukiuka masharti ya kiapo chake, kukiuka kanuni na kupatikana na karatasi zaidi ya moja za mgombea mmoja. Atakayepatikana na hatia atahukumiwa adhabu ya faini ya fedha za kitanzania kuanzia shilingi 1 hadi laki tatu au kwenda jela miezi kumi na mbili au vyote viwili.  KUHESABU NA KUTANGAZA MATOKEO Wafuatao wameruhusiwa kuwepo wakati wa kuhesabu kura na kutangaza matokeo:- Msimamizi wa Uchaguzi, Msimamizi Msaidizi wa Uchaguzi, Mgombea, Mwakilishi wa Mgombea, Askari au Afisa wa Polisi, Mgambo mwenye sare au afisa yeyote anayesimia ulinzi na mwangalizi wa uchaguzi.     KASORO ZILIZOPO KWENYE KANUNI ZA UCHAGUZI WA SERIKALI ZA MITAA, VIJIJI NA VITONGOJI ZA MWAKA 2014  Ikitokea mgombea uenyekiti wa kitongoji, kijiji au mtaa kuwa ndiye mgombea pekee, kanuni hazijaelekeza utaratibu wa kufuata ili kumpata mshindi.  Kanuni haiainishi muda halisi wa wapiga kura kujiandikisha, kilichoelezwa katika kanuni kifungu cha 8 (1) katika uchaguzi wa Mwenyekiti wa Kitongoji na kifungu cha 9 (1) katika    uchaguzi wa Mwenyekiti wa Mitaa na Vijiji ni kwamba uandikishaji utafanyika siku 21 kabla ya siku ya uchaguzi. Hii inapelekea kutoelewa uandikishaji unaanzia lini unakwisha lini.  Kanuni zimeambatanisha fomu zinazowapa ugumu wapiga kura. Fomu hizi zinamtaka mpiga kura kuandika jina kamili la mgombea anayemtaka na chama chake. Wananchi walio wengi wataona ni usumbufu na hivyo kutoshiriki na kukosa haki yao ya kikatiba ya kuchagua kiongozi wanayemtaka.  Katika fomu za maombi ya kugombea uwenyekiti wa mtaa fomu Na. I. Katika fomu hiyo kifungu namba 9 mgombea anatakiwa ajaze nembo ya chama cha Siasa na nembo ya halmashauri. Katika kifungu cha 10 mgombea anatakiwa ajaze nembo ya halmashauri. Mgombea anajazaje hii fomu katika maeneo haya?  Kanuni imetoa adhabu tofauti hasa faini kwa mtu atakayetenda kosa kwenye uchaguzi. Mtu akitenda kosa kwenye mamlaka ya mji faini yake ni shilingi elfu hamsini, kosa hilo hilo likitendwa kwenye mamlaka za wilaya faini yake ni shilingi laki tatu. Pamoja na kwamba huu ni uonevu kwa wanavijiji, hakuna mantiki kosa moja kuwa na adhabu mbili tofauti.    Ukiipitia kalenda ya uchaguzi kwa makini yote yaliyopangwa hayatekelezeki kwa muda unaokusudiwa wa siku 28 kuanzia Msimamizi wa Uchaguzi alipotoa maelekezo ya uchaguzi na ratiba yake hadi kufikia siku ya uchaguzi, kutokana na siku zilizopangiwa utekelezaji wa kila jukumu kuwa ni nyingi zaidi na majukumu hayo hayawezi kufanyika sambamba kwa pamoja ni lazima yapishane ili kupisha jukumu jingine kuchukua nafasi.    KALENDA TARAJIWA YA UCHAGUZI WA SERIKALI ZA MITAA Na Shughuli Mhusika Tarehe tarajiwa   Kutangaza tarehe ya uchaguzi ( siku 90 kabla ya uchaguzi) Waziri 14/9/2014  Kutangaza mipaka (siku 50 kabla ya uchaguzi) Msimamizi wa Uchaguzi 25/10/2014   Kutoa maelekezo ya uchaguzi (siku sizizopungua  kabla ya uchaguzi) Msimamizi wa uchaguzi 16/11/2014   Uteuzi wa maafisa waandikishaji (siku 21 kabla ya uchaguzi) Msimamizi wa Uchaguzi 23/11/2014  Kuandikisha wapiga kura siku (21 kabla ya uchaguzi) Msimamizi wa Uchaguzi 23/11/2014   Wenyeviti na wajumbe wa serikali za mitaa/vijiji na vitongoji walio madarakani kujiuzulu (siku 3 ya kabla ya kuchukua fomu) Wenyeviti na wajumbe wa vijiji/mitaa na vitongoji  -16/11/2014  Kuchukua na kurudisha fomu itakuwa ni ndani ya siku 7 Msimamizi wa Uchaguzi 17-23/11/2014   Uteuzi wa kamati ya rufaa (siku saba kabla ya uteuzi wa wagombea) Katib Tawala wa mkoa 17/11/2014   Uteuzi wa wagombea (siku zisizopungua 20 kabla ya uchaguzi) Msimamzi wa Uchaguzi 24/11/2014  Kampeni ni siku 14 kabla ya uchaguzi Msimamizi wa Uchaguzi  /11-  /12/2014   Kubandika orodha ya wapiga kura (siku 10 kabla ya siku ya uchaguzi) Msimamizi msaidizi 4/12/2014  Kupiga kura Msimamizi wa uchaguzi 14/12/2014    HITIMISHO Kitabu hiki kidogo ambacho tumekiita ‘Ujue uchaguzi wa serikali za mitaa, vijiji na vitongoji mwaka 2014: Kanuni na Kalenda ya uchaguzi’ kimekusudiwa kuelimisha jamii juu ya mchakato muhimu kitaifa wa uchaguzi wa serikali za mitaa wa mwaka 2014. Kina sehemu kuu nne, sehemu ya kwanza ambayo ni utangulizi imeelezea chimbuko lake na lengo kuu la kuandikwa kwake, sehemu ya pili ni mambo muhimu ya uchaguzi yaliyotokana na kanuni za uchaguzi wa mitaa, vijiji na vitongoji pamoja. Sehenu ya tatu imetoa orodha ya baadhi ya kasoro zilizomo kwenye kanuni hizi na sehemu ya nne ni kalenda tarajiwa ambayo imetengenezwa kutokana na matukio na tarehe muhimu ambazo zimo kwenye kanuni hizi ili mwananchi wa kawaida aweze kuzingatia wakati mchakato wa uchaguzi unaendelea. Ni matumaini yetu kuwa kitabu kitakuwa msaada sana kwa wananchi wa kawaida mijini na vijijini ili kuwezesha upatikanaji wa uchaguzi ulio huru na wa haki.    Maoni :    Maoni :  Kitalu Namba 14,Mtaa wa Sembeti Kichepuo Br. Old Bagamoyo, Mikocheni B, S.L.P 38486 Simu: +255 22 2780200/782 317434 Barua pepe:info@policyforum.or.tz Tovuti:www.policyforum.or.tz