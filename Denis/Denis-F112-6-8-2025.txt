 HOTUBA YA MHESHIMIWA DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA, WAKATI WA SHEREHE ZA MIAKA 54 YA MUUNGANO, DODOMA, 26 APRILI, 2018 Mheshimiwa Dkt. Ali Mohamed Shein, Rais wa Zanzibar na Mwenyekiti wa Baraza la Mapinduzi; Mheshimiwa Samia Suluhu Hassan, Makamu wa Rais wa Jamhuri ya Muungano wa Tanzania; Mheshimiwa Dkt. Akinwumi Ayodeji Adesina, Rais wa Benki ya Maendeleo ya Afrika; Mheshimiwa Kassim Majaliwa, Waziri Mkuu wa Jamhuri ya Muungano wa Tanzania; Mheshimiwa Balozi Seif Ali Iddi, Makamu wa Pili wa Rais wa Zanzibar; Mheshimiwa Job Ndugai, Spika wa Bunge la Jamhuri ya Muungano wa Tanzania; Mheshimiwa Zubeir Ali Maulid, Spika wa Baraza la Wawakilishi; MheshimiwaMartin Ngoga, Spika wa Bunge la Afrika Mashariki; MheshimiwaProf. Ibrahim Juma, Jaji Mkuu wa Tanzania; Mheshimiwa Omar Othman Makungu, Jaji Mkuu wa Zanzibar; Waheshimiwa Mzee Mkapa, Rais Mstaafu wa Awamu ya Tatu wa Jamhuri ya Muungano wa Tanzania; Waheshimiwa Viongozi Wastaafu wote mliopo; Waheshimiwa Wake wa Viongozi Wakuu, mkiongozwa na Mama Fatuma Karume; Waheshimiwa Mawaziri mliopo; Mheshimiwa Balozi John Kijazi, Katibu Mkuu Kiongozi; Mheshimiwa Dkt. Binilith Mahenge, Mkuu wa Mkoa wa Dodoma; Waheshimiwa Wabunge mliopo; Waheshimiwa Wajumbe wa Baraza la Wawakilishi mliopo; Waheshimiwa Mabalozi na Viongozi wa Taasisi za Kimataifa; Waheshimiwa Viongozi wa Vyama vya Siasa na Dini mliopo; Wazee wa Mkoa wa Dodoma, Wageni Waalikwa wote; Ndugu Wananchi Wenzangu, Mabibi na Mabwana: Tarehe kama ya leo Mwaka 1964, Mataifa mawili ya Jamhuri ya Tanganyika na Jamhuri ya Watu wa Zanzibar yaliungana na kuunda Taifa jipya, ambalo kwa sasa linajulika kwa jina la Jamhuri ya Muungano wa Tanzania. Taifa hili jipya lilizaliwa baada ya aliyekuwa Rais wa Jamhuri ya Watu wa Zanzibar, Hayati Sheikh Abeid Amani Karume, na aliyekuwa Rais wa Jamhuri ya Tanganyika, Hayati Mwalimu Julius Kambarage Nyerere, kutia saini Hati ya Muungano kuunganisha nchi hizi mbili mwezi Aprili, 1964 na baadaye Hati hiyo kuridhiwa na Mabunge ya nchi zote mbili. Mambo mengi yamewezesha kuwepo kwa Muungano huu. Kwanza, ni maono ya mbali ya waasisi wa Muungano, Mwalimu Nyerere na Mzee Karume, hususan kuhusu utengamano wa Bara la Afrika. Pili, ukaribu wa Kijiografia uliopo kati ya Tanganyika na Zanzibar. Tatu, ni mahusiano ya kidugu na urafiki baina ya wananchi wa Zanzibar na Tanganyika, ambayo yalichagizwa na lugha moja ya Kiswahili na mwingiliano wa masuala ya utamaduni. Na nne, uhusiano wa karibu na kirafiki uliokuwepo kati ya vyama vilivyopigania uhuru wa nchi zetu mbili, yaani Tanganyika African National Union   na Afro Shiraz Party  . Ndugu wananchi, Mabibi na Mabwana; Napenda nitumie fursa hii kumshukuru Mwenyezi Mungu kwanza kabisa kwa kutuwezesha kuiona siku ya leo; lakini pili kwa kuendelea kuulinda Muungano na Taifa letu kwa ujumla. Aidha, napenda kutumia fursa hii kuwapongeza Watanzania wote; wa dini zote, makabila yote, vyama vyote, rangi zote, waliopo hapa nchini na nje ya nchi, kwa kuadhimisha Sherehe hizi za Miaka 54 ya Muungano wetu na kuzaliwa Taifa letu. Happy Birthday Tanzania! Happy Birthday Watanzania wenzangu! Happy Birthday Muungano wetu! Naomba pia mniruhusu niwashukuru wageni wetu mbalimbali, Waheshimiwa Mabalozi pamoja na Wawakilishi wa Taasisi za Kimataifa, ambao wamekuja kuungana nasi kwenye Sherehe hizi, ikiwa ni pamoja na Spika wa Bunge la Afrika Mashariki pamoja na Wabunge wote wa Afrika Mashariki. Lakini, kwa namna ya pekee kabisa, napenda nimshukuru na kumkaribisha Mgeni wetu, Mheshimiwa Dkt. Akinwumi Adesina, Rais wa Benki ya Maendeleo ya Afrika, pamoja na ujumbe wake wote. Mheshimiwa Dkt. Adesina karibu sana nchini kwetu. Mimi pamoja na Wanazania wenzangu tumepokea kwa furaha kubwa ujio wako na tunakushukuru kwa sana kuungana nasi kwenye Maadhimisho haya Ndugu wananchi, Mabibi na Mabwana; Benki ya Maendeleo ya Afrika ni taasisi muhimu sana yenye kutoamchango mkubwa wa maendeleo kwa Bara letu. Inatoa ufadhili wa fedha lakini pia ushauri wa kitaalam. Kwa bahati nzuri, Tanzania ni miongoni mwa nchi waanzilishi na piawanufaika wakubwawa Benki hii. Mathalan, tangu imeanza kufanya shughuli zakehapa nchinimwaka 1971, tumenufaika na ufadhili wa kifedha yenye thamani ya Dola za Marekani bilioni  57, ambapo kwa sasa wanatekeleza hapa nchini jumla ya miradi 25 yenye thamani ya Dola za Marekani bilioni  86. Kesho natarajia kuambatana na Mhe. Dkt. Adesina kwenda Kondoa kuzindua barabara ya Dodoma   Babati yenye urefu wa kilometa 251 ambayo tumeshirikiana na Benki ya Maendeleo Afrika kuijenga. Benki hii pia ndio waliotufadhili kujenga barabara ya Dodoma   Iringa yenye urefu wa kilometa 260, barabara ya Bububu   Mkokotoni yenye urefu wa kilometa 31 pamoja na kuboresha barabara za vijijini zenye urefu za urefu kilometa 21 Zanzibar. Kwa niaba yangu binafsi na kwa niaba ya Serikali na Watanzania wote napenda kutumia fursa hii kutoa shukrani zangu nyingi Benki ya Maendeleo Afrika kwa ufadhili wanaotoa kwa nchi yetu. Baada ya kutokahapa Uwanjani, nitaenda kufanya mazungumzo na Dkt. Adesina. Na kwa jinsi ninavyomfahamu, nina uhakika, ataahidi mambo mengine mazuri kwa nchi yetu, ikiwemo miundombinu katika Manispaa ya Dodoma. Waheshimiwa Viongozi; Wageni Waalikwa; Ndugu Watanzania wenzangu; Mabibi na Mabwana; Sio siri kuwa katika kipindi cha Miaka 54 ya Muungano wetu, nchi yetu imepata mafanikio mengi makubwa. Fanikio la kwanza na kubwa kabisa ni kudumisha na kuimarisha Muungano wenyewe. Wapo wenzetu wengi walijaribu kuunda Muungano kama wetu, lakini hawakufanikiwa. Sisi tumeweza, na leo Muungano wetu umefikisha miaka 54. Sambamba na hilo, tumeweza kuuimarisha. Mathalan, tumeongeza idadi ya maeneo ya ushirikiano. Mwaka 1964 wakati nchi zetu zinaungana, maeneo ya ushirikiano yalikuwa 11 tu. Lakini mpaka sasa tuna maeneo ya ushirikiano 22, na yote yameongezwa kwa mujibu wa sheria na kufikia maridhiano. Vilevile, Muungano wetu umeifanya nchi yetu kuwa yenye sauti, nguvu, kujiamini na kuheshimika kimataifa. Tumeweza kulinda uhuru na mipaka yetu; na tunajiamulia mambo yetu sisi wenyewe. Zaidi ya hapo, Muungano wetu umeiwezesha nchi yetu kutoa mchango mkubwa katika masuala mbalimbali ya kimataifa, ikiwemo kusaidia harakati za ukombozi, kutetea haki za wanyonge pamoja na kusuluhisha migogoro sehemu mbalimbali duniani. Halikadhalika, Muungano wetu umetuwezesha kupata mafanikio makubwa katika nyanja za kiuchumi, kisiasa na kijamii. Sio siri kuwa Tanzania ya leo sio ile ya mwaka 1964.Tumejenga miundombinu ya umeme pamoja na usafiri wa nchi kavu, anga na majini. Aidha, tumeimarisha na kuboresha upatikanaji wa huduma za jamii. Idadi ya taasisi za kutolea elimu na na huduma za afya nazo zimeongezeka maradufu. Haya ni baadhi tu ya mafanikio tuliyopata katika kipindi cha miaka 54 ya Muungano wetu. Yapo mengine mengi. Nikiyataja yote tutakesha. Napenda kutumia fursa hii kwanza kabisa kuwashukuru na kuwapongeza waasisi wetu, Baba wa Taifa, Mwalimu Nyerere pamoja na Sheikh Karume kwa mchango wao mkubwa uliosaidia kupatikana kwa mafanikio haya. Nimefurahi kuona kuwa katika Sherehe hizi tunaye Mama Fatuma Karume. Tunawashukuru sana mama yetu pamoja na Mama Maria Nyerere kwa kuendelea kuunga mkono Muungano wetu. Napenda pia kuwashukuru na kuwapongeza viongozi waliowafuatia kwa michango yao mbalimbali waliyoitoa. Natambua mchango wa Marais Wastaafu Mzee Mwinyi, Mzee Mkapa na Mzee Kikwete; Marais wote wa Zanzibar Wastaafu, Makamu wa Rais na Mawaziri Wakuu Wastaafu, pamoja na viongozi na wazee wote wastaafu ambao wametumikia Taifa kwa uaminifu na uadilifu mkubwa katika kuimarisha Muungano wetu. Tunawashukuru sana wazee wetu. Lakini kwa namna ya pekee kabisa, napenda niwashukuru Watanzania wote kwa michango yenu mbalimbali iliyowezesha kupatikana kwa mafanikio haya. Niseme tu kwamba, bila ninyi, mafanikio haya niliyoyataja kamwe yasingepatikana. Ndugu Watanzania wenzangu, Mabibi na Mabwana: Hakuna jambo zuri lenye kukosa kasoro. Muungano wetu pia changamoto zake. Lakini. kwa bahati nzuri, pande zote mbili za Muungano zimeweka utaratibu mzuri wa kushughulikia changamoto zilizopo. Nitumie fursa hii kumpongeza Makamu wa Rais, Mama Samia Suluhu Hassan, Mwenyekiti wa Kamati ya kushughulikia masuala ya Muungano, kwa kazi kubwa na nzuri, ambayo Kamati yake inafanya kushughulikia changamoto zilizopo. Nawapongeza pia Mheshimiwa Waziri Mkuu pamoja na Makamu wa Pili wa Rais wa Zanzibar, Mawaziri na Makatibu Wakuu wa Serikali zote mbili, ambao ni wajumbe wa Kamati hiyo. Nina matumaini makubwa kuwa, kupitia majadiliano yanayoendelea kwenye Kamati hii na kwa ushirikiano wa wananchi wote, hatimaye tutaweza kumaliza changamoto zilizopo. Na katika hili, niseme tu kwamba nimefurahishwa na kaulimbinu ya Sherehe za Muungano Mwaka huu, ambayo inasema  Miaka 54 ya Muungano: Muungano wetu ni Mfano wa Kuigwa Duniani; Tuuenzi, Tuulinde, Tuuimarishe na Kuudumisha kwa Maendeleo ya Taifa Letu . Tukitekeleza kwa vitendo kaulimbiu hii tutaweza kutekeleza dhamira ya waasisi yetu. Waheshimiwa Viongozi na Wageni Waalikwa; Ndugu Watanzania wenzangu, Mabibi na Mabwana: Leo sio siku ya hotuba. Ni siku ya sherehe. Na kwa hakika, baada ya kushuhudia burudani nzuri kutoka kwa askari wetu, vijana chipukizi na vikundi mbalimbali vya burudani, haitakuwa busara niendelee kuwachosha kwa hotuba ndefu. Hata hivyo, kabla sijahitimisha hotuba yangu, naomba mniruhusu niseme masuala machache ya mwisho. Kwanza, napenda kurudia tena kuwakumbusha Watanzania wenzangu kwamba Muungano wetu ndiyo nguvu yetu na silaha yetu kama Taifa. Hivyo, kila mmoja wetu ana wajibu wa kuulinda. Wananchi mna wajibu wenu, na Serikali nayo ina wajibu wake. Kwa upande Serikali, napenda niwahakikishie kuwa Serikali zetu mbili, yaani ya Jamhuri ya Muungano na ile ya Zanzibar, inaoongozwa na Mhe. Dkt Shein, zipo imara katika kuulinda Muungano wetu. Tutashirikiana katika kuulinda na kamwe, narudia tena, kamwe hatutamwonea aibu au huruma mtu yeyote, awe wa hapa nchini au nje ya nchi, mwenye nia ya kuvuruga Muungano wetu. Pili, napenda kuendelea kuwahimiza Watanzania wenzangu tuendelee kuilinda na kuitunza amani yetu. Amani ni suala muhimu. Amani ni msingi wa maendeleo. Hivyo, Watanzania tushirikiane katika kuilinda amani yetu. Msikubali kutumika na watu wachache wenye nia ya kuharibu amani yetu; lakini pia toeni ushirikiano kwa vyombo vya ulinzi na usalama. Kwa upande wetu Serikalini, kama nilivyosema kuhusu Muungano, ipo imara katika kuilinda na kuitunza amani yetu. Hatutamwonea soni mtu yeyote mwenye nia ya kuvuruga amani tuliyonayo nchini kwetu. Tatu, napenda kutumia fursa hii, leo tunaposheherekea Miaka 54 ya Muungano wetu, kuwahakikishia Watanzania na hasa wana-Dodoma kuwa, azma ya Serikali kuhamia hapa Dodoma ipo palepale. Hakuna kurudi nyuma. Na tayari watumishi zaidi ya 3,800 wameshahamia, nami kama nilivyoahidi, nitahamia mwaka huu. Dodoma ndio Makao Makuu ya Tanzania. Nimefurahi sana kumsikia Mwanamuziki Mkongwe, Mzee Chidumule, akiimba wimbo kuhusu Makao Makuu Dodoma. Huwa nafurahi pia kumsikiliza Mtangazaji wa TBC, Marini Hassan, akiipamba na kuisifu Dodoma. Na kwa kweli, hivi sasa, Dodoma inapendeza. Juzi wakati nikija Dodoma, nilikuja kwa ndege. Nimeshuhudia Dodoma inavyozidi kukua na kupendeza. Kwa sababu hiyo, na kwa mamlaka niliyonayo, leo napenda kutamka rasmi kuipandisha hadhi Manispaa ya Dodoma, kuwa Jiji. Naziagiza Mamlaka husika zikamilishe taratibu za sheria zinazotakiwa. Sambamba na hilo, napenda nimtamke rasmi aliyekuwa Mkurugenzi wa Manispaa ya Dodoma kuwa Mkurugenzi wa Jiji la Dodoma. Serikali tutaendelea kuchukua hatua za kuliboresha Jiji hili kulingana na hadhi yake. Dodoma Oyee! Ndugu Wananchi, Mabibi na Mabwana, napenda kuhitimisha hotuba yangu kwa kutoa shukrani zangu nyingi kwa Kamati ya Maandalizi kwa kufanikisha Maadhimisho haya. Yamefana sana. Uwanja umefurika na nimeona wananchi wengi walikuwa nje. Hongereni sana wana-Kamati. Tunavishukuru vyombo vya ulinzi na usalama, vikundi vya burudani, chipukizi na wakufunzi, pamoja na waandishi wa habari kwa kufanikisha sherehe hii. Napenda pia kutoa shukrani nyingi kwa wananchi wa Mkoa wa Dodoma, chini wa kiongozi wenu Mheshimiwa Dkt. Mahenge, kwa kutukaribisha vizuri kwenye Mkoa wenu. Mmedhihirisha kuwa kweli hapa ni Makao Makuu ya Nchi yetu. Hongereni sana. Mungu Ubariki Muungano wetu! Mungu Ibariki Tanzania!  Ahsanteni Sana kwa kunisikiliza 