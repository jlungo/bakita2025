 JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MAKAMU  WA  RAIS  WA  JAMHURI  YA  MUUNGANO  WA  TANZANIA  MHE.  DKT.  PHILIP  ISDOR  MPANGO  KWENYE  KONGAMANO  KUHUSU   USIMAMIZI  BORA  WA  FUKWE  KWA  MAENDELEO  YA  KIUCHUMI  NA  KIJAMII  NCHINI  TANZANIA   HOTELI  YA  MALAIKA  BEACH  RESORT,  MWANZA  TAREHE  23  NOVEMBA,  2022  Mhe.  Meja  Jenerali  Suleiman  Mungiya  Mzee,  Kaimu  Mkuu  wa  Mkoa  wa  Mwanza;  Mhe.  Deogratius  Ndejembi  (Mb),  Naibu  Waziri,  Ofisi  ya  Rais,  Menejimenti  ya  Utumishi  wa  Umma  na  Utawala  Bora;  Mhe.  Mary  Masanja  (Mb),  Naibu  Waziri  Wa  Maliasili  na  Utalii;  Waheshimiwa  Wabunge  wa  Mkoa  wa  Mwanza;  Ndugu.  Reuben  Sixbert  Jichabu,  Mwenyekiti  wa  Chama  cha  Mapinduzi,  Mkoa  wa  Mwanza  na  Viongozi  wote  wa  Chama  mliopo;  Bw.  Kadari  Singo,  Afisa  Mtendaji  Mkuu,  Taasisi  ya  UONGOZI;  Mstahiki  Meya,  Manispaa  ya  Nyamagana  na  Manispaa  ya  Ilemela;  Waheshimiwa  Wakuu  wa  Wilaya;  Viongozi  wa  Serikali,  Mashirika  ya  Umma  na  Binafsi  Tanzania  Bara  na  Zanzibar;  Viongozi  na  wawakilishi  wa  Wadau  wa  Maendeleo;  Viongozi  wa  Dini;  Wawakilishi  wa  vyama  vya  Siasa  na  Asasi  zisizo  za  Kiserikali;  Watoa  Mada  na  Wanajopo;  Waandishi  wa  Habari;  Wageni  Waalikwa,  Mabibi  Na  Mabwana  Jamhuri  ya  Muungano  wa  Tanzania   Kwanza  napenda  kumshukuru  Mwenyezi  Mungu  kwa  kutuwezesha  kufika  salama  hapa  jijini  Mwanza.  Pili,  napenda  kuwashukuru  sana  wana  Mwanza  wakiongozwa  na  Kaimu  Mkuu  wa  Mkoa,  Mheshimiwa  Meja  Jenerali  Suleiman  Mungiya  Mzee  kwa  mapokezi  mazuri  na  kwa  kukubali  kuwa  mwenyeji  wa  Kongamano  hili  muhimu  sana  kwa  Taifa  letu.  Tatu,  napenda  kuishukuru  Taasisi  ya  UONGOZI  kwa  kunipa  heshima  kubwa  ya  kuwa  mlezi  wa  Jukwaa  hili  la  ukuaji  wa  kijani  yaani  Green  Growth  Platform  (GGP),  na  vilevile  kwa  kunialika  kuwa  Mgeni  Rasmi  kwenye  Kongamano  la  mwaka  huu,  2022.  Nawapongeza  sana  ninyi  pamoja  na  Manispaa  ya  jiji  la  Mwanza  kwa  matayarisho  mazuri  na  kwa  uamuzi  wenu  wa  kufanya  Jukwaa  na  kongamano  hili  katika  Hoteli  hii  ya  Malaika  ambayo  inaonesha  kiuhalisia  moja  ya  faida  ya  uwekezaji  katika  fukwe.  Hongereni  sana!  Kipekee  kabisa,  napenda  pia  kuwashukuru  washiriki  wote  kwa  kutenga  muda  wenu  na  kujitokeza  kwa  wingi  ili  kujadili  masuala  muhimu  yanayohusu  uwekezaji  katika  fukwe  zetu  na  utunzaji  wa  mazingira  kwa  ujumla.  Nimepewa  taarifa  kuwa  majadiliano  haya  yatafanyika  kinadharia  na  pia  kwa  vitendo  pale  mtakapotembelea  mradi  wa  Tampere.  Naamini  ujuzi  na  uzoefu  wenu  kuhusu  yale  yatakayojadiliwa  ni  hazina  kubwa  kwetu  na  itasaidia  Serikali  kutekeleza  jukumu  lake  la  msingi  la  kujenga  uchumi  endelevu  kwa  lengo  la  kuboresha  maisha  ya  wananchi  na  kufikia  malengo  ya  Dira  ya  Taifa  ya  2025.  Waheshimiwa  Viongozi,  Washiriki,  wageni  waalikwa,  mabibi  na  mabwana;  Kama  ambavyo  tayari  imeelezwa,  Kongamano  hili  ni  sehemu  ya  Jukwaa  la  Maendeleo  Endelevu  na  lengo  lake  kuu  ni  kuhamasisha  maendeleo  jumuishi  na  endelevu  yanayozingatia  utunzaji  mzuri  wa  mazingira  na  matumizi  bora  ya  rasilimali  kwa  manufaa  ya  vizazi  vya  sasa  na  baadaye.  Hivyo,  kupitia  Jukwaa  hili  tunapata  fursa  ya  kubadilishana  taarifa,  maarifa  na  uzoefu  kuhusu  matumizi  bora  ya  rasilimali  zetu.  Natambua  kwamba  Jukwaa  hili  hufanyika  kila  mwaka,  ambapo  kunakuwa  na  mada  mbalimbali  zinazolenga  kujadili  masuala  yenye  umuhimu  kwa  uchumi  na  mazingira  ya  Taifa  letu.  Nimevutiwa  sana  na  mada  kuu  ya  Kongamano  la  mwaka  huu  inayosema   Usimamizi  Bora  wa  Fukwe  kwa  Maendeleo  ya  Kiuchumi  na  Kijamii  nchini  Tanzania.   Mada  hii  inalenga  kubadilishana  mawazo  na  mitazamo  yetu  juu  ya  namna  bora  ya  kuwekeza  kwenye  fukwe  zetu  za  bahari,  maziwa  na  mito  ili  kutuletea  faida  za  kiuchumi  na  kukuza  mchango  wake  katika  pato  la  Taifa  na  maendeleo  kwa  ujumla.  Mada  hii  imekuja  wakati  mwafaka  kwani  hivi  sasa  kama  Taifa  tumeweka  mkazo  kuendeleza  Uchumi  wa  Buluu.  Hatuna  budi  kuchangamka  na  kuwa  wabunifu  kwenye  suala  hili  (proactive  and  innovative).  Lazima  sisi  viongozi,  wataalamu  na  wawekezaji  tujadili  kwa  pamoja  namna  bora  ya  kutunza,  kusimamia  na  kuwekeza  katika  rasilimali  hii  adhimu  ili  kuongeza  mchango  wake  kwenye  maendeleo  ya  kiuchumi  na  kijamii  nchini.  Ni  matumaini  yangu  kwamba  mjadala  katika  kongamano  hili  utakuwa  motomoto  na  kuja  na  mapendekezo  ambayo  yataleta  mabadiliko  chanya.  Ndugu  Washiriki;  Tanzania  ni  nchi  ya  kipekee  iliyopendelewa  sana  na  Mwenyezi  Mungu.  Nchi  yetu  imezungukwa  na  maji  pande  zote  na  kujaliwa  kuwa  na  bahari  ya  Hindi,  maziwa  makubwa  kama  Victoria,  Tanganyika,  Rukwa  na  Nyasa  pamoja  na  mito  ya  kudumu.  Uwepo  wa  bahari  ya  Hindi  na  maziwa  umefanya  nchi  kuwa  na  fukwe  nyingi  na  za  kuvutia  katika  baadhi  ya  mikoa  ya  Tanzania  Bara  na  kule  visiwani  Zanzibar.  Tumebarikiwa  kuwa  na  zaidi  ya  kilomita  1400  za  ukanda  wa  Pwani  ya  bahari  na  fukwe  safi,  hifadhi  3  za  baharini  (marine  parks)  na  maeneo  tengefu  ya  baharini  15  (marine  reserves).  Aidha,  maziwa  na  mito  mikubwa  kwa  pamoja  inaongeza  idadi  kubwa  ya  fukwe  tulizonazo.  Hata  hivyo,  pamoja  na  upendeleo  huu  tuliopewa  na  Mwenyezi  Mungu,  bado  hatujaweza  kutumia  kikamilifu  fukwe  hizi  kwa  ajili  ya  maendeleo  kama  ilivyo  katika  nchi  nyingine.  Ni  ukweli  kwamba  asilimia  kubwa  ya  fukwe  zetu  hazijaendelezwa  na  zinakabiliwa  na  changamoto  ya  uharibifu  wa  mazingira.  Uharibifu  huu  unatokana  na  ongezeko  la  shughuli  za  kibinadamu  kando  ya  fukwe  zetu  kama  vile  uchimbaji  wa  mchanga,  utupaji  hovyo  wa  taka-maji  na  taka-ngumu,  ujenzi  holela,  uvuvi  haramu,  kilimo  na  ufugaji  holela,  n.k.  Athari  hizi  zimeonekana  zaidi  kando  kando  ya  mito  na  kwenye  fukwe  za  maziwa  makubwa  kama  Victoria,  Nyasa,  Rukwa  na  Tanganyika.  Aidha,  mmomonyoko  wa  udongo  kando  ya  fukwe  umeripotiwa  kuongezeka  siku  hadi  siku  katika  mikoa  ya  Dar  es  Salaam,  Mtwara,  Tanga,  Lindi,  Pwani  pamoja  na  visiwa  vya  Zanzibar.  Ni  dhahiri  kuwa,  tukiendelea  na  tabia  hizi  na  tusipokuwa  na  mipango  ya  kuhakikisha  usimamizi  mzuri  na  uwekezaji  sahihi,  fukwe  zetu  zitatokomea  na  kumezwa  na  maji.  Hivyo  niwasihi  sana  viongozi,  wataalam,  wadau  mbalimbali  na  watanzania  wote  kwa  ujumla  kila  mmoja  kwa  nafasi  yake,  tufanye  kila  linalowezekana  kuzinusuru  fukwe  zetu.  Tuwe  na  mijadala  mipana  ambayo  itachangia  kuleta  mabadiliko  chanya  na  kusaidia  Serikali  kuimarisha  mifumo  yake  ya  kisera,  kisheria  na  Kitaasisi  ili  kuweza  kuboresha  misingi  ya  usimamizi,  utunzaji  na  uwekezaji  bora  kwenye  fukwe  zetu.  Ndugu  Washiriki;  Suala  la  hifadhi  na  usimamizi  wa  mazingira  nchini  ni  moja  ya  vipaumbele  muhimu  vya  Serikali  ya  Awamu  ya  Sita.  Vilevile,  dhamira  ya  Serikali  ni  kuharakisha  maendeleo  endelevu  ya  Taifa  letu  kwa  kuzingatia  malengo  ya  Dira  ya  Maendeleo  ya  Taifa  2025  inayolenga  kufikia  uchumi  jumushi  wa  Taifa  lenye  kipato  cha  kati  na  maisha  bora  kwa  kila  Mtanzania.  Vilevile,  Mpango  wa  Tatu  wa  Maendeleo  ya  Taifa  wa  Miaka  Mitano  pamoja  na  mikakati  mingine  ya  kisekta  na  Ilani  ya  Uchanguzi  ya  Chama  cha  Mapinduzi     vyote  vimelenga  kuiwezesha  sekta  binafsi  kuwa  kichocheo  cha  kukuza  uchumi  wa  Taifa  na  kuleta  maendeleo  kwa  watanzania.  Aidha,  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  ameendelea  kuvutia  wawekezaji  na  kuitangaza  nchi  yetu  kupitia  Filamu  ya  Royal  Tour  inayoonesha  vivutio  na  fursa  za  uwekezaji  zilizopo  hapa  nchini  ikiwemo  uwekezaji  katika  fukwe  zetu.  Hatuna  budi  kuunga  mkono  juhudi  hizi,  kushirikiana  na  kutumia  fursa  zilizopo  ili  Taifa  letu  liweze  kusonga  mbele  haraka  kimaendeleo.  Suala  la  utunzaji,  usimamizi  na  uwekezaji  katika  fukwe  sio  geni  duniani  hususan  katika  baadhi  ya  nchi  za  Afrika.  Tuna  mifano  mingi  mizuri  ya  uwekezaji  wenye  tija  katika  fukwe  ambao  umeleta  faida  kubwa  katika  nchi  hizo.  Fursa  katika  eneo  hili  ni  nyingi  mno  hususan  kwenye  sekta  ya  utalii.  Kwa  uzoefu  wa  nchi  nyingine,  uwekezaji  kwenye  fukwe  unaweza  kujumuisha  ujenzi  wa  hoteli  za  kifahari  (nyota  5),  maduka  makubwa  (mega  shopping  malls),  migahawa,  masoko  ya  kitamaduni,  viwanja  vya  michezo  na  fursa  nyingine  nyingi.  Hivyo,  napenda  nitoe  rai  kwa  wafanyabiashara,  wadau  na  sekta  binafsi  kwa  ujumla  kuchangamkia  fursa  za  uwekezaji  kwenye  fukwe  zetu  ili  kutoa  huduma  zote  muhimu  sambamba  na  kuzalisha  ajira  kwa  watanzania.  Ndugu  Viongozi  na  Washiriki;  Nimeelezwa  kuwa  mtapata  fursa  ya  kutembelea  mradi  wa  Tampere  unaolenga  kufanya  uwekezaji  mkubwa  wa  fukwe  hapa  Jijini  Mwanza.  Ni  matumaini  yangu  kuwa  mtakapotembelea  mradi  huo  mtajifunza  kwa  vitendo  na  kupata  uelewa  wa  kutosha  wa  namna  ya  kuwekeza,  kuendesha  na  kusimamia  miradi  ya  aina  hii.  Nina  hakika  aina  ya  uwekezaji  unaotarajiwa  kufanyika  hapo  unaweza  pia  kufanyika  hata  kwenye  maeneo  ambayo  hakuna  fukwe.  Aidha,  tumeshuhudia  nchi  za  wenzetu  nyingi  ambazo  zilikuwa  jangwa  lakini  wameweza  kuzibadilisha  kwa  kujenga  maziwa  ya  kutengeneza  (man-made  lakes/reservoir),  vijito  vidogo  vidogo  na  mabwawa  ambayo  yameweza  kuwa  vivutio  vikubwa  vinavyochangia  katika  maendeleo  ya  kiuchumi  na  kijamii  kwenye  nchi  hizo.  Sioni  sababu  kwanini  hapa  nchini  hili  lishindikane.  Ni  lazima  tudhamirie,  tuwe  wabunifu  zaidi  na  tutumie  rasilimali  tulizopewa  na  Mungu  kujiletea  maendeleo,  huku  tukizingatia  matumizi  bora  na  endelevu  ya  ardhi  na  utunzaji  wa  mazingira  kwa  faida  ya  kizazi  hiki  na  vizazi  vijavyo.  Ndugu  washiriki;  Wiki  iliyopita  nilikuwa  jijini  Mbeya  kuzindua  Kampeni  ya  kupanda  miti  rafiki  wa  maji  kwenye  Vyanzo  vyetu  vyote  vya  maji  na  maeneo  oevu  hapa  nchini.  Vilevile  mwezi  Februari  Mwaka  huu  nilizindua  Sera  ya  Taifa  ya  Mazingira  ya  Mwaka  2021  ambayo  pamoja  na  mambo  mengine  inajumuisha  utunzaji  wa  fukwe  zetu.  Nafahamu  pia  Taasisi  nyingine  ambazo  si  za  kiserikali,  zina  programu  mbalimbali  za  kupanda  miti  na  kusafisha  mazingira  katika  fukwe  na  maeneo  mengine  ya  miji  yetu.  Hivyo,  nina  hakika  tukiunganisha  nguvu  na  kuboresha  mikakati  hususan  ile  inayohusu  uchumi  wa  buluu,  tutapata  matokeo  mazuri  na  tutafanikiwa  kuleta  maendeleo  endelevu  ya  kiuchumi  na  kijamii.  Katika  muktadha  huu  naagiza,  kila  Mkoa,  kwa  kushirikiana  na  Ofisi  ya  Makamu  wa  Rais    Muungano  na  Mazingira,  pamoja  na  wadau  wengine  kujipanga  na  kuharakisha  mchakato  wa  kuandaa  mpango  mkakati  utakaoainisha  namna  ya  kufanya  uwekezaji  wa  kuendeleza  fukwe  zilizopo  (beachfront  development  strategy)  au  bustani  za  kupumzikia  (greenpark  development  strategy)  kwa  Mikoa  isiyokuwa  na  fukwe  na  kuonesha  tulivyojipanga  kutekeleza.  Mchanganyiko  mzuri  wa  uhifadhi  ukiambatana  na  huduma  za  kitalii,  utaleta  hamasa  katika  kuongeza  utalii  wa  ndani  na  nje  katika  maeneo  mbalimbali  ya  nchi  yetu.  Ninaitaka  Ofisi  ya  Makamu  wa  Rais,  Muungano  na  Mazingira  kuhakikisha  kazi  hii  inakamilika  hima  na  nipatiwe  taarifa  kamili  ya  mipango  hii  mapema  iwezekanavyo.  Halikadhalika,  ni  matarajio  yangu  kuwa  kongamano  hili,  liitajadili  kwa  kina  na  kuja  na  mapendekezo  mazuri  ya  namna  bora  ya  kuboresha  mifumo  yetu  ya  usimamizi,  ulinzi  na  uwekezaji  ili  tuweze  kutoka  hapa  tulipo.  Serikali  yenu  ni  sikivu  na  ipo  tayari  kupokea  maoni  yenu  na  kuyafanyia  kazi  kwa  manufaa  ya  Taifa.  Ninatarajia  pia  kuwa  Taasisi  ya  UONGOZI  itawasilisha  taarifa  nzuri  ya  majadiliano  ya  Kongamano  hili  mapema  iwezekanavyo.  Waheshimiwa  Viongozi,  Ndugu  Washiriki,  wageni  waalikwa,  mabibi  na  mabwana;  Napenda  nihitimishe  hotuba  yangu  kwa  kuwakaribisha  wawekezaji  wote  wenye  nia  ya  kuwekeza  katika  fukwe  zetu  na  sekta  nyingine  za  kiuchumi  katika  nchi  yetu.  Tanzania  ina  utajiri  mkubwa  wa  rasilimali  na  pia  ni  nchi  yenye  amani  ambayo  ni  mtaji  mkubwa  kwa  uwekezaji  endelevu.  Hivyo  uwekezaji  Tanzania,  ni  uwekezaji  wa  uhakika  na  wa  kudumu!  Mwisho,  napenda  kuwashawishi  washiriki  wote  wa  Kongamano  hili  kutenga  muda  wa  kutembelea  maeneo  yetu  ya  vivutio  katika  jiji  la  Mwanza  na  maeneo  yanayozunguka  Ziwa  Victoria  kama  hifadhi  za  Rubondo,  Burigi-Chato  na  hifadhi  ya  Taifa  ya  Serengeti.  Baada  ya  kusema  hayo  sasa  ninayo  heshima  kutamka  kuwa  Jukwaa  la  ukuaji  wa  kijani  la  mwaka  2022  limefunguliwa  rasmi.  Nawatakia  majadiliano  mema.  Asanteni  sana  kwa  kunisikiliza.