  JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHE.  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  KATIKA  Ibada  Ya  Kumshukuru  Mungu  Kwa  Ajili  Ya  Askofu  Method  Kilaini,  Askofu  Msaidizi  Wa  Jimbo  Katoliki  La  Bukoba,  Kufikisha  Miaka  50  Ya  Upadre  BUKOBA,  KAGERA  TAREHE  19  MACHI  2022
  
  
    Mhashamu  Baba  Askofu  Mkuu  Gervas  Nyaisonga,  Askofu  Mkuu  wa  Jimbo  Kuu  la  Mbeya  na  Rais  wa  Baraza  la  Maaskofu  Katoliki  Tanzania  (TEC);  Wahashamu  Maaskofu  Wote;  Mhashamu  Baba  Askofu  Method  Kilaini,  Askofu  Msaidizi  wa  Jimbo  la  Bukoba  na  Maaskofu  Wasaidizi  wote  mliopo;  Waheshimiwa  wawakilishi  wa  majimbo,  Mamonsinyori  na  watawa  wote;  Waheshimiwa  viongozi  wetu  wa  dini  wote  wa  madaraja  mbalimbali  mliohudhuria  hapa;  Waheshimiwa  Mawaziri  na  Naibu  Mawaziri  mliopo;  Waheshimiwa  Wabunge;  Mheshimiwa  Meja  Jenerali  Charles  Mbuge,  Mkuu  wa  Mkoa  wa  Kagera  na  Waheshimiwa  Wakuu  wa  Wilaya  za  Mkoa  wa  Kagera;  Prof.  Faustine  Kamuzora,  Katibu  Tawala  wa  Mkoa  wa  Kagera  na  Viongozi  wote  wa  Serikali  mliopo;  Viongozi  wa  Halmashauri  za  Walei  na  waumini  wenzangu;  Wageni  waalikwa,  mabibi  na  mabwana.  TUMSIFU  YESU  KRISTU!  Ba-tata  Mwasibamuta!  Ba-mae  Masibota!  Mshanage!  (mchana)  Napenda  nianze  kwa  kumshukuru  Mwenyezi  Mungu  kwa  kutujalia  uhai,  neema  na  afya  njema  na  pia  kutuwezesha  kukusanyika  hapa  siku  ya  leo  kushiriki  pamoja  na  mtumishi  wake  Mhashamu  Baba  Askofu  Method  Kilaini,  Askofu  Msaidizi  wa  Jimbo  Katoliki  la  Bukoba,  katika  ibada  ya  misa  takatifu  ya  kumshukuru  Mungu  kwa  kutimiza  miaka  50  ya  upadre.  Naomba  nitumie  fursa  hii  kuwaletea  salamu  kutoka  kwa  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania,  ambaye  anakupongeza  sana  Baba  Askofu  Kilaini  kwa  kutimiza  miaka  50  ya  upadre.  Anakutakia  afya  njema  unapoendelea  kulitumikia  Kanisa  Katoliki  na  Watanzania.  Mheshimiwa  Rais,  alipenda  sana  kuhudhuria  maadhimisho  haya,  lakini  kutokana  na  majukumu  mengi  ya  kitaifa  aliyonayo  amenipa  mimi  heshima  ya  kumwakilisha  na  ninakushukuru  Baba  Askofu  Method  Kilaini  kwa  kuridhia.  Ninajisikia  furaha  sana  kutumwa  kushiriki  tukio  hili  muhimu.  Wahashamu  Baba  Maaskofu  Wakuu,  Maaskofu,  viongozi  wote,  wageni  waalikwa,  mabibi  na  mabwana;  Nilipotumwa  na  Mheshimiwa  Rais  nije  hapa  nilijiuliza:  Sasa  kwa  huyu  Baba,  Mtaalamu  aliyebobea,  mwenye  shahada  ya  Udaktari  wa  Tauhidi  katika  Historia  ya  Kanisa,  tena  kutoka  chuo  kikuu  maarufu  cha  Gregoriana  kule  Roma  na  Kasisi  kwa  kipindi  cha  nusu  karne,  nitaenda  kumwambia  nini  asichokijua?  Mwanzo  niliwaza  labda  nije  tu  niseme  Tumsifu  Yesu  Kristu  na  kutoa  pongezi  halafu  niombe  kuketi!  Lakini  kama  ningefanya  hivyo,  aliyenituma  nije  kumwakilisha  asingenielewa  na  ninyi  pia  msingenielewa.  Hivyo,  sina  budi  kusema  kidogo.  Jambo  la  kwanza,  naungana  na  Mheshimiwa  Rais,  pamoja  na  Kanisa  zima  kumshukuru  Mungu  na  kukupongeza  Baba  Askofu  Method  Kilaini  kwa  kutimiza  miaka  50  tangu  ulipopata  daraja  takatifu  la  upadre  tarehe  18  Machi,  1972  ukiwa  kijana  wa  miaka  24  tu!  Hongera  sana  Waitu  ta-Askofu  Kilaini,  mayo  muno!  Hapa,  tunapata  fundisho  kubwa  hasa  kwa  vijana  na  hata  sisi  watu  wazima  tuliozaliwa  kabla  ya  zama  hizi  za  Kompyuta  (BBC).  Huyu  kijana  wa  zamani,  kule  Dar  es  Salaam  tulikuwa  tunamuita  MK  Chimbachimba  na  sasa  Mhashamu  Askofu  Msaidizi  wa  Jimbo  hili,  alisikia  wito  wa  Mungu  na  akajitoa  kulitumikia  Kanisa.  Mwenzetu  alielewa  mapema  neno  la  Mungu  tunalosoma  katika  Biblia  Takatifu  Kitabu  cha  Mhubiri  (Au  Kohelethi)  sura  11:9-10  na  sura  12:1,  naomba  kunukuu:  “Wewe  kijana,  uufurahie  ujana  wako,  na  moyo  wako  ukuchangamshe  siku  za  ujana  wako,  ukaziendee  njia  za  moyo  wako  na  katika  maono  ya  macho  yako.  Lakini  ujue  wewe  ya  kwamba  kwa  ajili  ya  hayo  yote,  Mungu  atakuleta  hukumuni.  Kwa  hiyo  ondoa  majonzi  moyoni  mwako,  nawe  uondoe  ubaya  mwilini  mwako,  kwa  maana  ujana  ni  ubatili,  na  utu  uzima  pia.  12:1  Mkumbuke  muumba  wako  siku  za  ujana  wako,  kabla  hazijaja  siku  zilizo  mbaya,  wala  haijakaribia  miaka  utakayosema  “Mimi  sina  furaha  katika  hiyo”.  Hivyo,  katika  fahari  yenu  ya  macho  ninyi  vijana  wa  kizazi  kipya  najua  mnaona  na  mnatamani  vingi  (Abaisiki  balungi,  abasigazi  ebikaka,  mali  na  maisha  mazuri  kama  Abalangila).  Nafahamu  pia  wengi  wenu  vijana  mnatumia  muda  mwingi  kwenye  mitandao  ya  kijamii.  Vijana  Wakatoliki  wa  Jimbo  la  Bukoba:  Mpo?  Mapendo  …  Daima.  Hivyo  kwa  mfano  wa  kijana  Method  wa  enzi  hizo,  yatupasa  nasi  tukumbuke  hayo  tuliyoaswa  na  Mhubiri!  Jambo  la  Pili:  Napenda  nichukue  fursa  hii  kwa  niaba  ya  Serikali  kukushukuru  kwa  dhati  Baba  Askofu  Kilaini  kwa  mchango  wako  maridhawa  katika  Kanisa  na  pia  kwa  jamii  ya  Watanzania.  Serikali  inakushuru  kwa  kuwa  miongoni  mwa  waanzilishi  wa  Kamati  ya  Amani  ya  Viongozi  wa  Dini  (1994)  ambayo  imeimarisha  maelewano  miongoni  mwa  waumini  wa  dini  na  madhehebu  mbalimbali  hapa  nchini.  Aidha,  Serikali  inakushuruku  pia  kwa  kuwa  miongoni  mwa  waanzilishi  wa  Tume  ya  Kikristo  ya  Huduma  za  Jamii  -  Christian  Social  Service  Commission  (1992)  ambayo  imefanya  kazi  kubwa  katika  kuongeza  ufanisi  na  ubora  wa  utoaji  huduma  kwa  jamii.  Jambo  la  tatu:  Katika  kipindi  cha  miaka  50  ya  utumishi  wako,  umefanyika  baraka  kwa  Kanisa  na  Taifa  letu  kupitia  utume  wako.  Utume  wako  umeacha  alama  chanya  katika  maisha  ya  wengi  uliowahudumia  sehemu  mbalimbali.  Umekuwa  mwalimu  hodari  kwa  sisi  waumini.  Kupitia  uandishi  wako  mahiri,  na  mafundisho  yako  fasaha  kupitia  Redio  na  Televisheni  mbalimbali  za  Kanisa  umetuongezea  uelewa  wa  imani  yetu.  Aidha,  tunashukuru  pia  kwa  vitabu  vyako  ambavyo  vimeendelea  kutumika  katika  mashule  yetu  kutoa  elimu  ya  jamii  kwa  ajili  ya  kujenga  maadili  mema  kwa  vijana  wetu.  Vilevile,  tunakushukuru  kwa  jitihada  zako  za  kuimarisha  Jumuiya  ndogo  ndogo  za  Kikristo.  Sina  shaka  kuwa  kwa  neema  ya  Mungu  utaendelea  kutumika  na  kugusa  maisha  ya  wengi  Zaidi  mpaka  uifikie  ile  tuzo  kama  tunavyosoma  katika  waraka  wa  mtume  Paulo  kwa  Wafilipi  3:13-14  “Ndugu,  sijidhanii  nafsi  yangu  kwamba  nimekwisha  kushika;  ila  natenda  neno  moja  tu;  nikiyasahau  yaliyo  nyuma,  nikiyachuchumilia  yaliyo  mbele;  nakaza  mwendo,  niifikie  tuzo  la  thawabu  ya  mwito  mkuu  wa  Mungu  katika  Kristo  Yesu”.  Ta-Askofu  Method,  sina  mashaka  kwamba  utaendelea  kutumikia  wito  wako  ukiongozwa  na  Roho  wa  kweli.  Wahashamu  Maaskofu  na  Mapadre  wa  Jimbo  la  Bukoba;  Naomba  pia  niwapatie  changamoto  moja  wana  Jimbo  hili  la  Bukoba  ambalo  lina  historia  kubwa  sana.  Nafahamu  Mhashamu  Baba  Askofu  Kilaini  umeandika  vitabu  vinavyoelezea  historia  ya  Jimbo  hili  na  nafasi  yake  katika  kueneza  injili.  Tunakupongeza  sana  na  tunakushukuru!  Lakini  sasa  naliomba  jimbo  hili  lifikirie  kuwa  na  Makumbusho  makubwa  yatakayolingana  na  ukubwa  wa  historia  hiyo!  Naamini  kwa  kupitia  Makumbusho  hayo,  waumini,  wanazuoni  na  wananchi  kwa  ujumla  watapata  fursa  ya  kipekee  kuijua  historia  ya  Kanisa,  mkoa  huu  wa  Kagera  na  mchango  wake  katika  Taifa  la  Tanzania  kwa  undani  zaidi.  Wahashamu  Baba  Maaskofu  Wakuu,  Maaskofu,  viongozi  wote,  wageni  waalikwa,  mabibi  na  mabwana;  Jambo  la  nne:  Kwa  niaba  ya  Serikali  napenda  kuwapongeza  na  kulishukuru  Kanisa  Katoliki  kwa  kuunga  mkono  juhudi  za  Serikali  na  kwa  kutoa  mchango  mkubwa  sana  katika  ustawi  wa  Taifa  letu  kiroho,  kiuchumi  na  kijamii.  Kanisa  limeweza  kufikisha  huduma  za  kijamii  katika  maeneo  mbalimbali  nchini,  yakiwemo  yale  ambayo  Serikali  bado  haijaweza  kufikisha  huduma  hususan  vijijini  na  maeneo  wanakoishi  watu  wa  hali  ya  chini  mijini.  Wananchi  wameweza  kupata  huduma  nzuri  za  afya  na  elimu  hasa  kwa  watu  wa  kawaida,  yatima  na  watoto  wanaoishi  katika  mazingira  magumu.  Mwenyezi  Mungu  azipokee  kazi  zenu  njema.  Naamini  wengi  wetu  hapa  tumefaidika  na  huduma  hizi  za  Kanisa.  Mimi  binafsi  ni  tunda  la  Kanisa.  nilisoma  elimu  ya  Sekondari  hadi  Kidato  cha  4  katika  Seminari  ya  Mt.  Yosefu  Ujiji  na  ile  ya  Mt.  Karoli  Lwanga  Itaga  Tabora.  Hata  Kidato  cha  5  na  6  nilipata  elimu  hiyo  katika  Shule  ya  Sekondari  ya  Ihungo  hapa  Bukoba  (zamani  ilimilikiwa  na  Kanisa  Katoliki  ikijulikana  kama  St.  Thomas  More  College)  na  baadhi  ya  walimu  wangu  wakiwa  Mapadre  (Fr.  Peter  Rutayongororwa  na  mwingine  Fr.  Ignas).  Wahashamu  Baba  Maaskofu  Wakuu,  Maaskofu,  viongozi  wote,  wageni  waalikwa,  mabibi  na  mabwana;  Jambo  la  tano:  Nafahamu  katika  jimbo  Katoliki  la  Bukoba  na  katika  majimbo  mengine,  Kanisa  linajishughulisha  na  mambo  mbalimbali  ya  kimaendeleo  ikiwemo  miradi  ya  vikundi  vya  vijana  na  akina  mama,  kilimo  bora  na  ufugaji  wa  kisasa.  Pamoja  na  kwamba  shughuli  hizi  zimewasaidia  watu  wengi  kutoka  katika  lindi  la  umasikini,  Serikali  inaona  kuwa,  uchumi  na  maisha  ya  wana  Jimbo  na  mkoa  wa  Kagera  kwa  ujumla  yanaweza  kuboreshwa  zaidi  kuliko  ilivyo  sasa.  Mkoa  huu  wa  Kagera  unapakana  na  nchi  jirani  za  Burundi,  Rwanda,  Uganda  na  Kenya.  Bila  shaka  hii  ni  fursa  kwa  Mkoa  wetu  kuwa  kitovu  cha  biashara.  Jana  nilikwenda  Mutukula  kuzindua  jengo  zuri  la  Kitegauchumi  lililojengwa  na  Shirika  la  Nyumba  la  Taifa.  Aidha,  nilipita  kujionea  fursa  za  utalii  kwenye  maporomoko  ya  maji  Kyamunene  na  shughuli  za  uhifadhi  wa  mazingira  na  kilimo  cha  miti.  Ninafahamu  pia  wananchi  wa  Mkoa  wa  Kagera  ni  wafanyabiashara  na  wajasiriamali  wazuri.  Hata  wana  Kagera  walioko  nje  ya  mkoa  na  hata  nje  ya  nchi  tunawaona  wako  vizuri  (abalangila)!  Na  hakika  wanaweza  kufanya  zaidi  kuinua  Kagera.  Kwa  upande  wa  Serikali,  tumejielekeza  katika  kuboresha  na  kujenga  miundombinu  ya  usafiri  na  usafirishaji,  miundombinu  ya  Elimu,  afya  na  maji,  ili  kuweka  mazingira  mazuri  ya  kuvutia  wawekezaji  wa  ndani  na  nje,  kwenye  viwanda  vya  kuchakata  mazao  ya  kilimo  na  uchimbaji  wa  madini  kama  mgodi  wa  Nikel  Kabanga  na  kufungua  fursa  za  biashara  na  ajira.  Katika  hili  la  uwekezaji  mkubwa  Serikali  inatilia  mkazo  ushirikishwaji  na  uwezeshaji  wa  wananchi  (local  content)  ili  waweze  kweli  kunufaika  na  uwekezaji  huo.  Aidha,  kuhusu  usafiri  na  usafirishaji,  jana  nilipokuwa  nikizungumza  na  Wananchi  katika  viwanja  vya  Mayunga  hapa  Bukoba,  niliwatangazia  Wananchi  kuhusu  uamuzi  wa  Mhe.  Samia  Suluhu  Hassan  kuelekeza  kwamba  ujenzi  wa  mradi  wa  stendi  ya  mabasi  ya  Bukoba  uliokuwa  umekwama  kwa  muda  mrefu  uanze  kutekelezwa  na  analeta  jumla  ya  Shs.  Bilioni  moja  kwa  mwaka  2022/23.  Serikali  pia  inakamilisha  mazungumzo  na  Benki  ya  Dunia  kupata  fedha  za  kuboresha  huduma  muhimu  katika  miji  yetu  ikiwa  ni  pamoja  na  ujenzi  wa  soko  la  kisasa  hapa  Bukoba.  Wahashamu  Baba  Maaskofu  Wakuu,  Maaskofu,  viongozi  wote,  wageni  waalikwa,  mabibi  na  mabwana;  Kabla  sijahitimisha  hotuba  yangu  naomba  kutumia  nafasi  hii  kuwakumbusha  mambo  matatu,  nikiwaomba  myatilie  msisitizo  zaidi  katika  mafundisho  na  maonyo  yenu  kwa  waumini  na  watanzania  kwa  ujumla.  Kwanza,  ni  umuhimu  wa  kipekee  wa  kulinda  na  kudumisha  amani  katika  nchi  yetu.  Amani  ni  suala  muhimu  sana.  Bila  ya  amani  hakuna  maendeleo.  Bila  amani,  hata  haki  na  uhuru  wa  kumwabudu  na  kumtukuza  Mungu  wetu  utakuwa  mashakani.  Hivyo,  hatuna  budi  kusimamia  haki  sambamba  na  kuenzi  na  kuitunza  amani  yetu  kwa  manufaa  yetu  na  vizazi  vijavyo.  Kwa  sababu  hiyo,  nawasihi  sana  ninyi  viongozi  wetu  wa  dini  kutukumbusha  mara  kwa  mara  sisi  waumini,  na  watu  wote,  kuhusu  umuhimu  wa  kusimamia  haki  na  kudumisha  amani  aliyotuachia  Bwana  wetu  Yesu  Kristu  na  pia  kuiombea  nchi  yetu  na  viongozi  wake,  kupitia  kwa  Mama  Bikira  Maria  msimamizi  wa  Taifa  letu.  Pili,  ninawaomba  msichoke  kufundisha  na  kulea  vijana  katika  maadili  mema  na  kuthamini  kufanya  kazi  halali.  Katika  nyakati  hizi,  ni  ukweli  ulio  wazi  kuwa  kuna  mmomonyoko  mkubwa  wa  maadili  katika  jamii  yetu.  Vitendo  viovu  na  mambo  yasiyompendeza  Mwenyezi  Mungu  yanazidi  kuongezeka.  Mambo  ambayo  siku  za  nyuma  yalikuwa  nadra  sana  kutokea  au  kusikika  sasa  yanakuwa  habari  za  kila  siku  na  wakati  mwingine  huonekana  ati  ni  kawaida.  Watoto  kutokuheshimu  wakubwa,  wazee  kutokujiheshimu,  ulevi,  vitendo  vya  rushwa,  uvivu,  wizi  na  ufisadi,  mauaji  ya  kutisha  na  idadi  kubwa  ya  ndoa  kuvunjika  na  kuongezeka  kwa  watoto  wa  mitaani  ni  vielelezo  dhahiri  vya  kuporomoka  kwa  maadili  katika  jamii  yetu.  Kushuka  kwa  maadili  ni  jambo  lenye  athari  mbaya  kwa  jamii  na  Taifa  kwa  ujumla,  hivyo  kunachangia  sana  na  kurudisha  nyuma  juhudi  za  kujiletea  maendeleo  nchini  mwetu.  Kunaifanya  kazi  ya  kuondoa  umaskini  kuwa  ngumu  mithili  ya  msalaba  wa  zege!  Mimi  naamini  kwa  dhati  kuwa  watu,  ikiwa  pamoja  na  sisi  viongozi  wa  Serikali  na  wa  vyama  vya  siasa  wakishika  mafundisho  ya  dini,  wakawa  na  hofu  ya  Mungu,  maovu  mengi  yatapungua  sana  na  nchi  yetu  itaongozwa  vizuri.  Ndiyo  maana  naendelea  kuwaomba  kwa  niaba  ya  Serikali,  viongozi  wa  dini  zetu  zote  tusaidiane  kulea  Taifa  letu  kimaadili.  Tuweke  mkazo  zaidi  kwa  vijana  kwa  sababu,  kwanza  wao  ndio  wahanga  wakuu  wa  maovu  yanayotendeka.  Lakini  pili,  wao  ndio  Taifa  la  leo  na  viongozi  wa  kesho.  Tukiwaandaa  vyema,  mustakabali  wa  Taifa  letu  na  watu  wake  utakuwa  kwenye  mikono  salama.  Tukishindwa  leo,  tutalia  na  kusaga  meno  kesho.  Uhai  wa  Taifa  letu  utakuwa  mashakani.  Tatu,  Ni  kuhusu  usafi  na  utunzaji  wa  mazingira.  Tunaomba  Viongozi  wa  Kanisa  Katoliki  na  madhehebu  mengine  yote  ya  dini  mpaze  sauti  kuhamasisha  usafi,  ulinzi  na  uhifadhi  wa  mazingira  katika  nchi  yetu.  Katika  dini  zote,  Mwenyezi  Mungu  alitupatia  dunia  nzuri  na  akatuamuru  tuitunze.  Ndivyo  tunavyosoma  katika  kitabu  cha  mwanzo  2:15  “Bwana  Mungu  akamtwaa  huyo  mtu,  akamuweka  katika  bustani  ya  Edeni  ailinde  na  kuitunza”.  Hivyo,  nawaomba  ninyi  mlio  mawakala  wa  Mwenyezi  Mungu  hapa  duniani  muwaongoze  waumini  na  kuwahimiza  kuitunza  ekolojia  ya  nchi  yetu  nzuri  kwa  kutunza  misitu,  na  vyanzo  vya  maji,  kupanda  miti;  na  kufanya  usafi  wa  mazingira  yetu  wakati  wote.  Wahashamu  Baba  Maaskofu  Wakuu,  Maaskofu,  viongozi  wote,  wageni  waalikwa,  mabibi  na  mabwana;  Naomba  sasa  nimalize  hotuba  yangu  kwa  kuwakumbusha  waumini  wenzangu  kuendelea  kutoa  ushirikiano  wa  dhati  kwa  Mapadre  na  Viongozi  wote  wa  Kanisa,  kuwatia  moyo  na  kuwaombea  kwa  Mwenyezi  Mungu  ili  waendelee  kuifanya  kazi  ya  Bwana  kwa  uhodari  na  kuliletea  Jimbo  letu  la  Bukoba  na  Taifa  kwa  ujumla  maendeleo  endelevu  ya  kiroho  na  kimwili.  Kwa  niaba  ya  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  na  kwa  niaba  yangu  binafsi,  nakuombea  Baba  Askofu  Mjubilei  wetu  afya  njema  na  utume  mtakatifu  katika  siku  zako  zote  hapa  duniani.  Kwa  mara  nyingine  tena,  hongera  sana  kwa  Jubilei  yako  ya  dhahabu  ya  Upadre.  Waitu  taAskofu  Method  Kilaini  mayo  muno.  Mwisho  kabisa  kwa  heshima  na  kwa  kutambua  kuwa  bado  una  nguvu  za  kulima  katika  shamba  la  Bwana  na  kumrudishia  Mungu  mavuno  mengi  zaidi,  naomba  upokee  zawadi  ndogo  kwa  utukufu  wa  Bwana  wetu  Yesu  Kristu.  Ukiridhia  naomba  niifungue!  TUMSIFU  YETU  KRISTU  Asanteni  sana.  Nimbasima  muno  mwakola.  