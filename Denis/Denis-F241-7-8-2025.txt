JAMHURI  YA  MUUNGANO  WA  TANZANIA  OFISI  YA  MAKAMU  WA  RAIS  HOTUBA  YA  MHESHIMIWA  DKT.  PHILIP  ISDOR  MPANGO,  MAKAMU  WA  RAIS  WA  JAMHURI  YA  MUUNGANO  WA  TANZANIA  WAKATI  WA  UWEKAJI  WA  JIWE  LA  MSINGI  WA  HOSPITALI  YA  WILAYA,  ROMBO,  KILIMANJARO  JULAI,  2022  ROMBO  


  Mheshimiwa  Prof.  Adolf  Mkenda  (Mb.),  Waziri  wa  Elimu,  Sayansi  na  Teknolojia;  Mhe.  Stephen  Kagaigai,  Mkuu  wa  Mkoa  wa  Kilimanjaro;  Mhe.  Dkt.Godwin  Mollel  (Mb.),  Naibu  waziri  wa  Afya;  Waheshimiwa  Naibu  Mawaziri  mliopo;  Ndg.  Patrick  Boysafi,  Mwenyekiti  wa  CCM  Mkoa  wa  Kilimanjaro;  Mhe.  Stanslaus  Nyongo  (Mb.),  Mwenyekiti  wa  Kamati  ya  Kudumu  ya  Bunge  ya  Huduma  za  Jamii;  Waheshimiwa  Wabunge  wa  Mkoa  wa  Kilimanjaro;  Prof  Abel  N.  Makubi,  Katibu  Mkuu,  Wizara  ya  Afya;  Makatibu  Wakuu  na  Naibu  Makatibu  Wakuu;  Ndugu  Willy  Machumu,  Katibu  Tawala  wa  Mkoa  wa  Kilimanjaro;  Mheshimiwa  Col.  Hamis  M.  Maiga,  Mkuu  wa  Wilaya  ya  Rombo;  Viongozi  wa  Chama  na  Serikali  wa  Wilaya  ya  Rombo;  Kamati  ya  Ulinzi  na  Usalama  ya  Mkoa  na  Wilaya;  Waheshimiwa  Madiwani;  Viongozi  wa  vyama  vya  siasa  mliopo;  Viongozi  wetu  wa  Dini;  Watumishi  wa  Hospitali  ya  Wilaya  ya  Rombo;  Waandishi  wa  Habari;  Vikundi  vya  Burudani,  Brass  Band;  Mshereheshaji  wa  Viwango  cya  Kimataifa  Peter  Mavunde;  Wageni  Waalikwa  wote,  Mabibi  na  Mabwana.  Rombo  Oyee!  Kilimanjaro  Oyee!,  Tanzania  Oyee!  Jamhuri  ya  Muungano  wa  Tanzania….  Awali  ya  yote,  namshukuru  Mwenyezi  Mungu  mwingi  wa  rehema  kwa  kutupatia  afya  njema,  kutusafirisha  salama  na  kutuwezesha  kufika  hapa.  Nawashukuru  sana  wanakilimanjaro  kwa  mapokezi  mazuri  tangu  nilipowasili  katika  Mkoa  huu.  Kama  mnavyofahamu,  tangu  Ijumaa  nipo  hapa  Kilimanjaro  kuzindua  na  kukagua  miradi  ya  afya  pamoja  na  masuala  mengine.  Jumamosi,  tulikuwa  na  tukio  muhimu  la  kusherehekea  miaka  96  tokea  kuasisiwa  kwa  Hospitali  ya  Kibong’oto  ambapo  pia  nilizindua  Maabara  ya  kisasa  kabisa  katika  Hospitali  hiyo.  Leo  nimekuja  hapa  Rombo  na  kuweka  jiwe  la  msingi  wa  Hospitali  yetu  kubwa  ya  Wilaya.  Napenda  nitumie  fursa  hii  kuwashukuru  viongozi  na  wananchi  wote  mliojumuika  na  sisi  kwa  ajili  ya  tukio  hili.  Kwa  namna  ya  pekee,  nawashukuru  Viongozi  wetu  wa  dini.  Uwepo  wenu  na  dua/sala  umenibariki  sana.  Nimefurahi  sana  kwa  upendo  wenu  mkubwa  wananchi  na  kuwakuta  mmekuja  wengi  sana,  asanteni  sana.  Nawashukuru  wote  walioshiriki  kusimamia  vizuri  ujenzi  wa  hospitali  hii  na  Hongereni  wana  Rombo  kwa  kupata  hospitali  hii.  Katibu  Mkuu  –  Ardhi  ameleta  hapa  hati  ya  kiwanja  hiki  ilipojengwa  hospitali  hii.  Hati  itunzwe.  Aidha,  napenda  kuchukua  fursa  hii  kuwashukuru  wana  Rombo  na  Wananchi  wote  wa  Mkoa  wa  Kilimanjaro  kwa  kudumisha  amani,  utulivu,  umoja  na  mshikamano  na  kwa  kuendelea  kuchapa  kazi  kulijenga  Taifa  letu  mkishirikiana  na  Serikali  yenu.  Hongereni  sana!  Salamu  kutoka  kwa  Mheshimiwa  Samia  Suluhu  Hassan,  Rais  wa  Jamhuri  ya  Muungano  wa  Tanzania  anawapenda,  amenituma  nije  Rombo,  muendelee  kutuunga  mkono,  tuwafanyie  kazi.  Kituo  cha  kupoza  umeme,  hata  yale  mabango  njiani  nimesoma  na  nawaahidi  changamoto  ya  umeme  ninamwagiza  Waziri  aongeze  kasi.  Ndugu  Viongozi,  Wananchi,  Wageni  Waalikwa,  Mabibi  na  Mabwana,  Sekta  ya  afya  inagusa  maisha  ya  watanzania  na  ustawi  wa  maisha  yetu.  Upatikanaji  wa  huduma  bora  za  afya  ni  muhimu  katika  kuhakikisha  wananchi  wanakuwa  na  afya  bora,  ili  kuwawezesha  kushiriki  katika  shughuli  za  maendeleo  ya  nchi.  Kutokana  na  umuhimu  huo,  Serikali  imefanikiwa  kuimarisha  afya  na  ustawi  wa  Watanzania  katika  maeneo  mbalimbali  kwa  kuhakikisha  kuwa  huduma  bora  za  afya  zinapatikana  nchini  kote  na  kwa  makundi  yote,  hususan  akina  mama  na  watoto.  Hali  kadhalika,  ujenzi  wa  mradi  huu  ni  sehemu  ya  utekelezaji  wa  Ilani  ya  CCM  ambapo  inaelekeza  Serikali  kujenga  na  kuimarisha  vituo  vya  kutolea  huduma  ya  afya.  Napenda  niwapongeze  sana  Madaktari,  Wauguzi  na  Watumishi  wote  wa  afya  hapa  nchini.  Tunategemea  sana  huduma  yenu  (utaalam,  upendo,  kazi  ya  mungu  ya  uponyaji).  Mtunza  majengo,  tiba,  dawa  Ndugu  Viongozi,  Wananchi,  Wageni  Waalikwa,  Mabibi  na  Mabwana,  Nafahamu  pamoja  na  juhudi  hizi  za  Serikali  katika  kuboresha  sekta  ya  afya,  bado  tuna  changamoto  zinazoendelea  kuikabili  sekta  hii.  Baadhi  ya  changamoto  mmezitaja  hapa  ikiwa  ni  pamoja  na  upatikanaji  wa  madaktari  bingwa,  wauguzi,  wataalam  wa  huduma  za  kichunguzi,  watoa  dawa  za  usingizi  na  wataalam  wa  afya  lishe  pamoja  na  mazingira.  Kama  nilivyoeleza  wakati  wa  Uzinduzi  wa  Maabara  Mpya  ya  Afya  ya  Jamii  katika  Hospitali  ya  Kibong’oto,  Serikali  kwa  kushirikiana  na  wadau  wa  sekta  ya  afya  inaendelea  kutatua  changamoto  hizi  ili  kuwapatia  wananchi  huduma  wanayostahili.  Vilevile,  nimemwagiza  Waziri  wa  Afya  kujipanga  na  kuangalia  namna  ya  kuziongezea  watumishi  pamoja  na  vifaa  Hospitali  zetu.  Halikadhalika,  ninaamini  kwa  ushirikiano  na  wadau  wa  sekta  hii  ikiwa  ni  pamoja  na  sekta  binafsi,  tutaweza  kupunguza  na  kutatua  changamoto  nyingi.  Hivyo  natoa  rai  kwa  taasisi,  mashirika  na  nchi  rafiki,  kuunga  mkono  juhudi  za  Serikali  katika  kuboresha  sekta  hii  ya  afya.  Naamini  kwa  dhati  kabisa,  tukishirikiana  tunaweza  kufikia  Malengo  ya  Maendeleo  Endelevu  ya  kuhakikisha  afya  njema  na  ustawi  wa  jamii  yetu  bila  ya  kumwacha  mtu  nyuma.  Aidha,  kuhusu  changamoto  ya  uhaba  wa  nyumba  za  watumishi  wa  Hospitali,  nawasisitiza  TAMISEMI  mjipange  kujenga  nyumba  zaidi  za  watumishi.  Ndugu  Viongozi,  Wananchi  na  Wageni  Waalikwa,  Baada  ya  maelezo  mazuri  yaliyotolewa  na  Mawaziri,  napenda  nitumie  fursa  hii  pia  kutoa  maelekezo  yafuatayo:  Jambo  la  Kwanza,  Hospitali  hii  ya  Wilaya  ambayo  nimeweka  jiwe  la  msingi,  kama  tunavyoona,  baadhi  ya  majengo  yamefikia  hatua  nzuri.  Pamoja  na  kuwa  huko  nyuma  kulikuwa  na  shida  ya  matumizi  ya  fedha,  naelekeza  TAMISEMI  ifuatilie  na  kuhakikisha  kwamba  awamu  ya  1  ya  mradi  huu  unakamilika  haraka  mwezi  Septemba  2022,  vifaa  tayari  vimenunuliwa  vije  na  Hospitali  ianze  kutumika  ndani  ya  mwaka  huu  wa  fedha  kwa  huduma  zote  muhimu.  Tamisemi  angezeni  watumishi  na  nyumba.  Lakini  nafahamu  pia  Hospitali  haifikiki  kwa  urahisi  na  wananchi  wengi,  hivyo  naagiza  Hospitali  ya  Kanisa  ya  Huruma  ambayo  ina  hadhi  ya  Hospitali  ya  Wilaya,  iendelee  na  hadhi  hiyo.  Na  kwa  nafasi  hii  natoa  pongezi  na  shukrani  kwa  taasisi  zote  za  dini  zinazotoa  huduma  za  afya  hasa  pale  Serikali  bado  haijafika.  Vilevile,  nafahamu  kuna  barabara  ya  mpakani  ya  Holili-Rotimi-Tarakea  yenye  urefu  wa  takriban  kilomita  53  inayopita  karibu  na  Hospitali  hii.  Nafahamu  kuwa  fedha  zimeshatengwa  kwenye  bajeti  ya  mwaka  huu,  hivyo  naielekeza  Wizara  ya  Ujenzi  itangaze  tenda  na  kuanza  ujenzi  wa  barabara  hii.  TARURA  nanyi  muweke  jicho  barabara  hii  inayokuja  hapa.  Jambo  la  Pili,  Mheshimiwa  Rais  ni  mama  nafahamu  Wilaya  ya  Rombo  kuna  shida  ya  maji  na  akina  mama  ndiyo  wahanga  wakuu.  Lakini  kuna  mradi  wa  maji  na  Serikali  imeshaleta  shilingi  bilioni  10  kwa  ajili  ya  mradi  huo  hapa  Rombo.  Hivyo,  naelekeza  Wizara  ya  Maji  Mhe.  Naibu  Waziri  -  Prisca  unisikie  ikamilishe  haraka  mradi  huu  ili  kuwapatia  wananchi  wa  Rombo  maji  ya  uhakika.  Na  kwakuwa  nipo  katika  Mkoa  wa  Kilimanjaro  naomba  nimkumbushe  Waziri  wa  Maji,  ahakikishe  mradi  wa  maji  wa  Same-Mwanga-Korogwe  unakamilishwa  haraka,  wananchi  wa  maeneo  hayo  wamesubiri  kwa  muda  mrefu.  Jambo  la  Tatu,  taarifa  aliyonipa  Mkuu  wa  Mkoa  imethibitisha  kuwa  Serikali  ya  awamu  ya  sita  imeleta  mabilioni  ya  fedha  nyingi  hapa  Rombo  na  Mkoa  wa  Kilimanjaro  kwa  ujumla  kwa  ajili  ya  utekelezaji  wa  miradi  ya  maendeleo  ikiwa  ni  pamoja  na  sekta  ya  afya.  Na  Serikali  imefanya  hivi  kwa  nchi  nzima.  Ninawataka  watendaji  wote  wasimamie  fedha  hizi  na  kuhakikisha  zinatumika  kama  ilivyokusudiwa  na  thamani  ya  fedha  inapatikana.  Lakini  pamoja  na  hili,  naelekeza  pia  Halmashauri  ya  Wilaya  ya  Rombo  na  Halmashauri  zote  nchini  ziweke  nguvu  katika  kukusanya  mapato  ya  ndani  kwa  ufanisi  na  kuhakikisha  fedha  hizo  zinatumika  kwa  malengo  yaliyokusudiwa  na  sio  kukusanyia  mifukoni.  Jambo  la  Nne,  nimefurahishwa  sana  na  ushirikiano  mzuri  uliopo  baina  ya  viongozi  wa  CCM  na  viongozi  wa  Serikali  katika  Mkoa  huu  na  wilaya  zake.  Wito  wangu:  muendelee  kushikamana  na  kusimamia  maendeleo  ya  kila  Wilaya  ikiwa  pamoja  na  Wilaya  hii  ya  Rombo,  bila  kusigana.  Tunahitaji  kasi  zaidi  katika  kusimamia  maendeleo  ya  Wilaya  hii  na  Taifa  kwa  ujumla  na  hili  litawezekana  tu  pale  kila  kiongozi  anapowajibika  ipasavyo  katika  nafasi  yake.  Hivyo,  wasimamizi  wote  wa  miradi  hasa  Wakurugenzi,  Wahandisi,  Waganga  Wakuu  wa  Wilaya  na  Watendaji  Wakuu  wa  idara  nyingine,  wahakikishe  kasi  yao  inaendana  na  kasi  ya  Mheshimiwa  Samia  Suluhu  Hassan  Rais  wa  Jamhuri  ya  Muungano  wa  Tanzania.  Aidha,  wakuu  hao  wa  Idara  waweke  kipaumbele  cha  bajeti  kwenye  miradi  iliyoko  kwenye  Ilani  ya  CCM.  Pia  ninawaelekeza  Mawaziri  wote  wanapotembelea  Mikoa,  wahakikishe  wanatembelea  Ofisi  za  CCM-Mkoa  kupata  uhalisia  wa  shughuli  zinazofanyika  katika  Mikoa  husika  na  kujua  kero  kubwa  zinazowagusa  wananchi.  Ndugu  Viongozi,  Wananchi  na  Wageni  Waalikwa,  Jambo  la  Tano,  nimemsikia  Mbunge  wenu  wa  Rombo,  Mheshimiwa  Prof.  Adolf  Mkenda  akielezea  juu  ya  eneo  ambalo  linapendekezwa  kujengwa  Chuo  cha  Wauguzi  kitakachopokea  wanafunzi  kutoka  hapa  Rombo  na  Mikoa  mingine  ya  nchi  yetu.  Kwa  kuwa  Warombo  wametoa  ardhi,  naagiza  Mawaziri  wa  Afya  na  TAMISEMI  walifanyie  kazi  pendekezo  hilo.  Wana  Rombo  nataka  pia  niwaeleze,  mnabahati  sana!  Mmetuletea  Mbunge  mahiri  na  mwenye  uwezo  wa  hali  ya  juu.  Kwa  kuwa  ni  mtoto  wenu  na  ninajua  kuwa  nabii  huwa  hapati  sifa  akiwa  kwao,  lakini  napenda  niwaambie,  Mbunge  wenu  ni  Kazimoto  kwelikweli!  Mhe.  Adolf  Kazimoto  Mkenda  Oyee!!  Aidha,  nawapongeza  Wabunge  wote  wa  Mkoa  wa  Kilimanjaro  kwa  ushirikiano  wenu  katika  kutetea  maslahi  ya  wananchi  wenu.  Vilevile,  napenda  kutumia  nafasi  hii  kutoa  pongezi  za  dhati  kwa  Mwenyekiti  na  Kamati  ya  Kudumu  ya  Bunge  ya  Huduma  za  Jamii  kwani  imekuwa  ikitupatia  ushauri  mzuri  katika  kuhakikisha  Serikali  inatoa  huduma  bora  za  afya  kwa  wananchi.  Jambo  la  Sita,  sote  tunafahamu  kuwa  mvua  hazikuwa  za  kuridhisha  katika  mikoa  mingi  ya  nchi  yetu  na  hivyo  ni  muhimu  kujiwekea  tahadhari.  Nazihimiza  kaya  zote  kujiwekea  akiba  ya  chakula.  Na  kwa  upande  wetu  wa  Serikali  Kuu,  Wizara  ya  Kilimo  na  Wakala  wa  Taifa  wa  Hifadhi  ya  Chakula  (NFRA)  wameshapewa  maelekezo  ya  kufuatilia  na  kufanya  tathmini  ya  hali  ya  chakula  nchini  na  kuhakikisha  nchi  ina  akiba  ya  chakula  ya  kutosha.  Sambamba  na  hili  la  uhaba  wa  mvua  naomba  nigusie  kuhusu  Uharibifu  wa  Mazingira  na  Mabadiliko  ya  Tabianchi.  Shughuli  zetu  za  kiuchumi,  mathalani  kilimo,  zina  uhusiano  wa  karibu  na  masuala  ya  mazingira.  Hapa  nchini  hasa  katika  Mikoa  ya  kati  na  baadhi  ya  sehemu  za  Kanda  za  Juu  Kusini,  kumekuwa  na  uharibifu  mkubwa  wa  mazingira  na  vyanzo  vya  maji,  hasa  ukichochewa  na  ukataji  wa  misitu  hovyo  kutokana  na  shughuli  za  kilimo  na  uchomaji  mkaa.  Hapa  Rombo  nimeelezwa  kuwa  katika  maeneo  ya  msitu  unaozunguka  Mlima  Kilimanjaro  mnashirikiana  vizuri  na  Serikali  ya  Mkoa  na  ya  wilaya  kutunza  na  kulinda  mazingira.  Wana  Rombo,  natambua  mnaelewa  kuwa  uharibifu  wa  mazingira  unaleta  changamoto  kubwa  ya  mabadiliko  ya  tabianchi  yanayosababisha  kutotabirika  kwa  misimu  ya  mvua  pamoja  na  ukame.  Hivyo,  naomba  nitoe  rai  kwa  wana  Rombo  na  wananchi  wote  kwa  ujumla,  tuendelee  kuwa  macho  na  walinzi  wazuri  wa  mazingira  yetu.  Tutunze  misitu  yetu  ili  tuweze  kukabiliana  na  changamoto  ya  mabadiliko  ya  tabianchi  kwa  manufaa  ya  kizazi  hiki  na  kijacho.  Tuyatunze  mazingira  ili  na  yenyewe  yatutunze!  Aidha,  naelekeza  watendaji  wa  Serikali  katika  ngazi  zote,  kuendelea  kuhamasisha  na  kutoa  elimu  ya  mabadiliko  ya  tabianchi  na  mbinu  bora  za  kilimo  ambazo  hazitasababisha  uharibifu  wa  mazingira.  Aidha,  hakikisheni  mnaendelea  kusimamia  sheria,  kanuni,  miongozo  na  taratibu  ili  kuepuka  uharibifu  wa  mazingira  na  athari  zake.  Ninawapongeza  kwa  dhati  wananchi  na  viongozi  wa  mkoa  wa  Kilimanjaro  kwa  utunzaji  wa  mazingira  (miti,  vyanzo  vya  maji)  na  kudumisha  usafi  wa  makazi  yenu.  Kilimanjaro  kwa  sehemu  kubwa  ni  safi  na  ya  kijani.  Nawapongeza  sana.  Ndugu  Viongozi,  Wananchi  na  Wageni  Waalikwa,  Jambo  la  saba,  ambalo  ningependa  kuzungumza  nanyi  ni  kuhusu  Ulinzi  na  biashara  kati  yetu  na  majirani  zetu  wakenya.  Nimeelezwa  hapa  hali  ya  biashara  baina  na  wananchi  wa  hapa  Rombo  na  nchi  jirani  inaendelea  vizuri  kutokana  na  mwenendo  wa  biashara  kuimarika  baada  ya  Janga  la  UVIKO-19.  Lakini,  ninawasihi  wananchi  mnapoendelea  kufanya  biashara,  fanyeni  kwa  kufuata  taratibu  ikiwa  ni  pamoja  na  kupitia  katika  vituo  rasmi  vya  mipaka  na  kujiepusha  kufanya  biashara  kinyume  cha  sheria  au  kwa  njia  za  magendo.  Kupitisha  biashara  katika  vituo  rasmi  vya  mipaka  mnasaidia  Serikali  yenu  kupata  kodi  za  uhakika  ambazo  zinaenda  kutumika  katika  kuboresha  huduma  za  kijamii  kama  ujenzi  wa  Hospitali  hii  na  miundombinu  muhimu,  kama  barabara.  Kama  kuna  vikwazo  vinavyosababisha  vijana  wapitie  njia  za  panya  basi  vijadiliwe  na  kutafutiwa  ufumbuzi  kupitia  mabaraza  ya  biashara  chini  ya  Mkuu  wa  Wilaya  au  Mkuu  wa  Mkoa.  Ndugu  Viongozi,  Wananchi,  Wageni  Waalikwa,  Mabibi  na  Mabwana,  Kwa  mara  nyingine  tena  napenda  kuwapongeza  na  kuwashukuru  Mkuu  wa  Mkoa  wa  Kilimanjaro  na  Mkuu  wa  Wilaya  ya  Rombo,  Kamati  za  Ulinzi  na  Usalama  pamoja  na  wananchi  wote  kwa  upendo  wenu  na  maandalizi  mazuri  ya  ziara  yangu  fupi  mkoani  Kilimanjaro  lakini  zaidi  kwa  kuendelea  kudumisha  amani  na  usalama  ndani  ya  mkoa  wetu  na  pia  mpakani  na  nchi  jirani  ya  Kenya.  Napenda  kutoa  wito  kwenu  muendelee  kuwa  macho  zaidi  ili  watu  wetu  waendelee  kufanya  shughuli  za  uzalishaji  mali  na  biashara  zaidi  bila  ya  vikwazo  au  bughudha  yoyote.  Mwisho,  naomba  nihitimishe  hotuba  yangu  kwa  kuwakumbusha  kuwa,  nchi  yetu  itafanya  Sensa  ya  Watu  na  Makazi  tarehe  23,  Agosti  2022.  Nawaomba  wananchi  wote  wajitokeze  kuhesabiwa  na  kutoa  kila  aina  ya  ushirikiano  utakaohitajika  kufanikisha  zoezi  hili  muhimu  kwa  mipango  ya  maendeleo  ya  Taifa  letu.  Mwenyezi  Mungu  Awabariki  sana.  Asanteni  kwa  kunisikiliza!