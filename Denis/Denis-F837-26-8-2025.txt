    HOTUBA YA MKUU WA MKOA WA KIGOMA MHE. THOBIAS  ANDENGENYE WAKATI WA KUWAAPISHA WAKUU WA WILAYA  WAPYA TAREHE 21 JUNI 2021  UTANGULIZI  Mhe. Rashid Kassim Mchata-Katibu Tawala wa Mkoa  Ndg. Ndug. Amandus Nzamba - Mwenyekiti wa CCM Mkoa  Mhe. Col. Michael Masala Ngayalina - Mkuu wa Wilaya ya Buhigwe  Mhe. Col. I. A. Mwakisu- Mkuu wa Wilaya ya Kasulu  Mhe. Col. E.M. Malasa- Mkuu wa Wilaya ya Kibondo  Mhe. A.J. Magwaza –Mkuu wa Wilaya ya Kakonko  Mhe. Ester Alexander Mahawe-Mkuu wa Wilaya Kigoma  Mhe. Hanafi Hassan Msabaha- Mkuu wa Wilaya ya Uvinza  Wajumbe wa Kamati ya Ulinzi ya Mkoa  Mstahiki Meya wa Manispaa ya Kigoma Ujiji  Mhe. Wenyeviti wa Halmashauri za Mkoa wa Kigoma,  Wahe. Wakurugenzi wa Mamlaka za Serikali za Mitaa  Ndg. Viongozi wa Vyama vya Siasa,  Ndg. Watendaji katika ngazi mbalimbali,  Ndg. Wageni Waalikwa,  Ndg. Waandishi wa Habari,  Mabibi na Mabwana.      Nawasalimu kwa Jina la Jamhuri ya Muungano wa Tanzania!  UTANGULIZI  Kwanza nimshukuru sana Mwenyezi Mungu kwa kutulinda na  kutukutanisha katika hafla hii ya kuwaapisha Waheshimiwa Wakuu wa  Wilaya walioteuliwa kuongoza Wananchi katika Mkoa wa Kigoma. Binafsi  kama Mkuu wa Mkoa pia nafurahi kuwaapisha Wakuu wa Wilaya wateule  kwa Mara ya Kwanza tangu nilipoteuliwa kuwa Mkuu wa Mkoa wa  Kigoma.  Pia nipende kuwakaribisha sana katika Mkoa wa Kigoma Mkoa wenye  watu wachapakazi, wanaojituma na wapenda maendeleo, Mkoa  uliobarikiwa kuwa na ardhi yenye rutuba na mvua za kutosha pamoja na  hali ya hewa nzuri, ni Mkoa pekee uliopo kimkakati ambao upo katika  jumuiya mbili za Afrika Mashariki na Jumuiya ya Maendeleo ya Kusini  mwa Afrika.  Waheshimiwa Wakuu wa Wilaya baada ya ukaribisho huo basi name  nitumie muda kidogo kuawapitisha katika yale ambayo tunapaswa  kwenda kuyasimamia na kutekeleza katika dhamana tuliyopewa na  Kiongozi wetu Rais wetu wa Jamhuri ya Muungano wa Tanzania Mhe.  Samia Suluhu Hassan.      Maelekezo haya ni nia ya kuwapa taarifa za awali Wah. Wakuu wa  Wilaya kuhusu hali ilivyo katika Wilaya zenu na mambo ya msingi  wanayopaswa kuanza nayo katika kipindi hiki. Maelekezo haya  yamejumuisha Maagizo yaliyotolewa na Viongozi mbalimbali wa Kitaifa  ambayo utekelezaji wake ni wa kila siku.  Aidha, katika maelekezo haya pia nitakuwa nagusia maagizo mbalimbali  yanayotolewa na Waziri wa Nchi, Ofisi ya Rais - Tawala za Mikoa na  Serikali za Mitaa yaliyotolewa kupitia Waraka Na. 13 wa tarehe 23  Desemba, 2015 wenye Kumb.Na. CAB.110/156/01”B”/11 na memngine  mengi ambayo yameendelea kutolewa kwa nyakati tofautitofauti.  SUALA LA ULINZI NA USALAMA  Katika Wilaya zetu tuendelee kusimamia suala la ulinzi na usalama.  Vikao vya Kamati za Ulinzi na Usalama katika ngazi za Vijiji na Kata  havina uratibu mzuri katika baadhi ya maeneo. Wakuu wa Wilaya mnayo  dhamana kubwa ya kuhakikisha Vikao hivyo vinaratibiwa vizuri na pale  ambapo Kamati zinaonekana kutokuwa hai basi jitihada za kuzifufua  zifanyike lengo ikiwa ni kuimarisha Ulinzi na Usalama kwa Wananchi  wetu.      Maeneo mengi ya mipaka ya Kimataifa kwa Mkoa wa Kigoma yamekuwa  yakitumia kama vipenyo kwa wageni wasiotaka kufuata Sheria. Miongoni  mwa athari za wazi ni kuwepo kwa Wahamiaji haramu ambao huingia  kuptia njia hizo zisizo rasmi.  Wakuu wa Wilaya kashirikianeni na Kamati za Usalama za Wilaya  kuweka udhibiti katika vipenyo vyote vilivyo katika maeneo mbalimbali ili  wahamiaji haramu waweze kudhibitiwa ipasavyo.  Kwa Wilaya zenye wakimbizi walio makambini kuhakikisha hawatoki  kwenye makambi yao bila sababu za msingi. Wakuu wa Wilaya  mkashirikiane na Idara ya Uhamiaji kudhibiti Wahamiaji haramu.  MAPATO YA HALMASHAURI  Ripoti Kuu ya mwaka ya Mdhibiti na Mkaguzi Mkuu wa Hesabu za Serikali  juu ya Taarifa za Fedha za Mamlaka za Serikali za Mitaa kwa mwaka wa  fedha 2019/2020 ambayo pamoja na mambo mengine imeonesha kuwa  katika mwaka wa fedha unaoishia tarehe 30 Juni 2020, sita (6) kati ya  katika Mkoa wa Kigoma zilipata hati zenye mashaka.Hivyo mnalo jukumu  kubwa la kwenda kusimamia matumizi ya fedha za Serikali, utekelezaji  wa miradi mbalimbali ya maedeleo.  Nendeni mkasimamie na kuhimiza Halmashauri kufanya tathmini ya kina  ya uwezo wa vyanzo vyake vya mapato na ziweke mikakati       inayotekelezeka ya kuhamasisha, kuimarisha na kuboresha usimamizi wa  mapato ili kuongeza makusanyo ya mapato ya ndani ya Halmashauri. Ni  vyema Halmashauri zikahimizwa kubuni vyanzo vipya vya mapato ili  kuondokana na utegemezi kutoka ushuru wa mazao. Chanzo ambacho  licha ya kuwa ndicho kikuu lakini hakiaminiki kwa kuwa kinategemea sana  hali ya hewa.  Wakuu wa Wilaya wasisitize matumizi sahihi ya Mashine za Kielektroniki  za kukusanyia mapato (POS) ikiwa ni pamoja na kuongeza idadi yake na  kufanya ufuatiliaji wa mara kwa mara kwa mawakala/wakusanya mapato  ili kudhibiti udanganyifu unaoweza kujitokeza, ikiwa pamoja na  kuwasilisha makusanyo kwa muda na siyo mkusanyaji kubakia na fedha  za Serikali kwenye mikono yake kama ilivyokuwa kwa baadhi ya maeneo.  HALI YA MAENDELEO NA CHANGAMOTO ZILIZOPO KISEKTA  Kifungu cha 14 cha Sheria ya Tawala za Mikoa (Sura 97) kinampa  Mkuu wa Wilaya Majukumu ya Kuziwezesha na Kuzijengea  Mazingira Mazuri Mamlaka za Serikali za Mitaa zilizopo ndani ya  eneo lake ili ziweze kutekeleza majukumu yake ipasavyo. Wakuu  wa Wilaya tumieni vizuri Mamlaka mliyonayo ili kuwezesha Mamlaka  za Serikali za Mitaa kutekeleza Majukumu yake.      - Wakuu wa Wilaya nendeni mkajenge mahusiano mazuri katika  sehemu zenu za kazi, Taasisi zinazowazunguka na Wananchi wote  kwa ujumla. Mkumbuke kuwa majukumu mnayotekeleza yanagusa  maisha na maendeleo ya Wananchi.  - Katika kuwatumikia Wananchi mkazingatie Sheria, Kanuni na  Taratibu katika Utekelezaji wa Majukumu yenu. Ni utovu wa Maadili  na ni uvunjaji wa Sheria kwa Viongozi na Watumishi wa Umma  kutumia nafasi na Madaraka yao kujipatia Mikataba na Zabuni  mbalimbali ni makosa pia kwa Viongozi na Watendaji kutumia vibaya  fedha na mali nyingine za Serikali nendeni mkalisimamie hili.  - Msiende kukaa ofisini pandeni ratiba za kuwatembelea na  kuwasikiliza Wananchi kujua shida, kero zao na kuzifanyia kazi, ni  muhimu sana kushiriki Mikutano Mikuu ya Vijiji, Kamati za  Maendeleo za Kata (WDCs), Mabaraza ya Kata na Kamati za  Ushauri za Wilaya (DCC) inafanyika. Iwapo Mikutano hiyo itafanyika  kwa kuzingatia ratiba zake (na pale inapobidi kwa dharura)  changamoto mbalimbali zinazowakabili Wananchi katika maeneo  yenu zitapatiwa ufumbuzi.  - Tengeni muda wa kusikiliza kero za Wananchi na kuzipatia ufumbuzi.  Katika siku watakazotenga kwa wiki wakae na Wataalamu wa Sekta  muhimu (Sheria, Ardhi, Afya, Maliasili/Misitu na Utawala) ili kupata       maelezo na ushauri wa kina utakaopelekea kupatikana kwa ufumbuzi  wa kero/malalamiko wattakayopokea.  - Taarifa za Ukaguzi wa Miradi zijadiliwe na pale itakapobainika  kuwepo kwa dosari, hatua za haraka za kinidhamu na kisheria  zichukuliwe kwa wahusika. Nakala za taarifa hizo ziwasilishwe Ofisini  kwangu.  - Simamieni ubora na viwango katika Miradi inayotekelezwa kwenye  Wilaya zao na wawakemee Watendaji wasiozingatia ubora katika  usimamizi wa Miradi inayotekelezwa na pale inapobidi Mamlaka  zishauriwe kuchukua hatua kwa mujibu wa Sheria, Kanuni na  Taratibu zinazosimamia Utumishi wa Umma.  KILIMO  Shughuli kuu za kiuchumi katika Mkoa wa Kigoma zimejikita katika  Kilimo, Ufugaji, Uvuvi, Biashara na Viwanda vidogo. Kilimo kwa kiasi  kikubwa kinaendeshwa kwa jembe la mkono na matumizi hafifu ya  pembejeo. Kwa ujumla tija ni ndogo.  - Wakuu wa Wilaya hamasisheni matumizi ya pembejeo na zana bora  za kilimo na wasimamieni kwa karibu Maafisa Ugani pamoja na  Wataalamu wengine ili kuhakikisha kuwa wanawafikia Wananchi.      - Simamieni na kushirikiana na Wataalamu wa Kilimo katika Wilaya  kuhamasisha uzalishaji wa mazao ya kimkakati (Kahawa, Tumbaku,  Pamba na Michikichi) ili kuinua kipato cha kaya, Mkoa na Taifa.  - Nendeni mkaimarishe usimamizi wa pembejeo za kilimo ili ziwafikie  walengwa. Wahamasishe wafanyabiashara ili washiriki katika  kusambaza pembejeo hizo kwa wakati hadi kumfikia mkulima.  - Zihimizeni Halmashauri kuweka mikakati ya kuwa na Matrekta kama  nyenzo ya kurahisisha kilimo na kuondokana na kilimo cha jembe la  mkono. Halmashauri zinaweza kuanzisha vituo vya matrekta karibu na  maeneo ya uzalishaji.  - Wakuu wa Wilaya wawahamasishe Vijana waliopo Mitaani kushiriki  kwenye shughuli za kilimo na kujiunga kwenye vikundi ili wapate sifa  ya kukopesheka katika shughuli za kilimo.  USHIRIKA  Katika shughuli zenu nendeni mkawahimize  - wakulima na wanachama wa Vyama vya Ushirika kutumia fursa za  kukopa mikopo yenye masharti nafuu katika benki zilizoanishwa na  Serikali kupitia dirisha la wakulima na wadau wengine wa  maendeleo ili kuimarisha mitaji yao na kuendelea kutoa huduma  kwa wanachama kama ilivyotarajiwa.       - Vyama vya ushirika vya mazao na vingine kuangalia fursa ya  kuanza kuwekeza katika viwanda katika Mkoa wa Kigoma kwa  kutumia fursa zilizopo.  - Wananchi wengi zaidi kujiunga katika vyama vya ushirika vya  mazao, Mifugo, Viwanda, Akiba na Mikopo na Vyama vya Ushirika  vya aina nyingine kulingana na mahitaji ya Wananchi wa eneo  husika.  MAJI  Miradi mingi haijakamilika licha ya Serikali kutoa fedha nyingi kwa ajili ya  kuitekeleza.  - Fanyeni ukaguzi wa miradi ya maji katika Wilaya zenu na kuainisha  changamoto/vikwazo vya ukamilishaji wa miradi hiyo.  - Piteni na kujiridhisha na matumizi ya fedha zinazotolewa  kugharamia miradi ya maji, mchakato wa kuwapata  wakandarasi/utaratibu wa utekelezaji wa miradi husika na kuchukua  hatua stahiki.  - Kakagueni na kutatua changamoto zinazokwamisha ufanisi wa  Kamati na Mifuko ya Maji Vijijini.      MIFUGO  Mkoa una idadi kubwa ya mifugo katika maeneo ya msitu wa hifadhi wa  Makere Kaskazini na Makere Kusini Wilayani Kasulu na katika maeneo  ya Pori la Hifadhi la Moyowosi - Kigosi Wilayani Kibondo. Uwepo wa  mifugo hiyo unaathiri mazingira kwa kiasi kikubwa.  - Wakuu wa Wilaya zenye mifugo ndani ya hifadhi wahakikishe  wanapata taarifa sahihi za idadi ya mifugo iliyopo na athari  zinazosababishwa na mifugo hiyo kwenye mazingira na vyanzo vya  maji.  - Ili kupunguza migogoro kati ya Wakulima na Wafugaji pamoja na  uvamizi wa mapori ya akiba na hifadhi Wakuu wa Wilaya fuatilieni  mipango ya matumizi bora ya ardhi katika Wilaya zenu. Mipango  hiyo itungiwe Sheria ndogo ili iweze kusimamiwa vizuri .  ELIMU  Changamoto:  - Upungufu mkubwa wa madawati, viti na meza, matundu ya vyoo,  vyumba vya madarasa na maabara pamoja na nyumba za Walimu  katika Shule za Msingi na Sekondari.  - Kutokuwepo matofali ya kutosha kwa ajili ya kutekeleza miradi ya  ujenzi.      - Ushiriki duni wa Wananchi katika shughuli za Elimu kutokana na  kutafsiri vibaya Mpango wa Elimu bila Malipo.  Maelekezo:  - Wakuu wa Wilaya washirikiane na Wadau wengine ndani na nje ya  maeneo yao kufanikisha utekelezaji wa maagizo ya kutengeneza  Madawati, Viti na Meza na ujenzi na ukarabati wa miundombinu ya  Elimu.  - Wananchi wahamasishwe kuendelea kutayarisha matofali na  kujiwekea akiba ya kutosha/Benki ya matofali ili iwe rahisi kutekeleza  miradi mbalimbali ikiwemo ya ujenzi wa miundombinu ya Elimu.  - Wakuu wa Wilaya simamieni vizuri dhana ya Elimu ya Msingi bila  Malipo na kuhakikisha hatua za kinidhamu kwa watakaokiuka maagizo  ya Serikali kuhusu suala hili. Mchango wowote unaohusu motto wa  Shule(kichwa)/mzazi hauruhusiwi kabisa; isipokuwa pale ambapo  Wananchi/wadau kupitia vikao/Mikutano yao halali wameamua  kuchangia kwa nia ya kushughulikia kero fulani iliyopo katika shule yao  au shule zao utaruhusiwa tu kwa kibali cha Waziri wa Nchi, Ofisi ya  Rais, Tawala za Mikoa na Serikali za Mitaa kitakachoombwa kupitia  kwa Mkuu wa Mkoa.  - Mkaendelee kusimamia utekelezaji wa Mpango wa Serikali wa kutoa  Elimu bila Malipo na hamasisheni Wananchi wapeleke watoto Shule  na kufuatilia maendeleo yao.      - Wakuu wa Wilaya washirikianeni na wadau mbalimbali katika ujenzi  na uimarishaji wa Miundombinu ya Elimu ili kukabiliana na ongezeko  la Wanafunzi linaloshuhudiwa kila mwaka baada ya uamuzi wa  Serikali wa kuanza kutoa Elimu bila Malipo.  AFYA  - Wakuu wa Wilaya wajiwekee utaratibu wa kufuatilia matumizi ya  fedha za Ujenzi wa miundombinu ya afya kwani imebainika kuwa  baadhi ya Halmashauri zimetumia vibaya fedha hizo na kuathiri  ubora wa majengo yanayojengwa (hakuna Value for Money).  - Fuatilieni udanganyifu katika manunuzi ya dawa na vifaa tiba na wizi  wa dawa na vifaa tiba ambao licha ya kubainika, hakuna hatua  madhubuti zilizochukuliwa dhidi ya wahusika.  - Hivi karibuni nimepita katika Wilaya za Kasulu na Buhigwe  kuhamasisha watu kujiunga na CHF iliyoboreshwa, bado hali ya  uandikishaji wa Wananchi kujiunga na Mfuko wa Afya ya Jamii  (CHF) iko chini sana. Wakuu wa Wilaya wahamasisheni Wananchi  kujiunga na mfuko huo ili kuokoa gharama za matibabu. CHF  iliyoboreshwa imeweka utaratibu mzuri wa matibabu ambapo sasa  inaruhusu mfumo wa rufaa kutoka ngazi za chini za kutolea huduma  hadi ngazi ya Mkoa tofauti na utaratibu wa zamani uliowezesha  mgonjwa kupata huduma kwenye kituo kimoja kilicho karibu naye tu.      VIWANDA, BIASHARA, UWEKEZAJI NA UWEZESHAJI  WANANCHI KIUCHUMI  - Suala la kutenga maeneo ya uwekezaji, na kutafuta wawekezaji ni  la msingi ili kufikia azma ya Serikali ya Viwanda. Kilimo kinakwenda  sambamba na uchakataji wa mazao (processing). nendeni  mkasimamie uhamasishaji wa Wananchi kuanzisha na kuendeleza  viwanda vidogo kwa ushirikiano na Shirika la Viwanda Vidogo  (SIDO). Shirikianeni na Shirika la SIDO litasaidia kubaini teknolojia  inayoweza kutumika katika usindikaji wa mazao ya kilimo kwa  mfano; michikichi na mihogo, pamoja na kupukuchua nafaka kabla  ya kupeleka kwenye masokoni.  - Katika mikutano yenu na Wananchi hamasisheni Wanawake,  Vijana na Walemavu kujiunga katika vikundi ili waweze  kunufaika na fedha za mikopo zinazotolewa na Halmashauri.  - Serikali imeanza kujenda Vyuo vya VETA katika kila Wilaya,  tutumie majukwaa yetu kuwahamisha wananchi wapeleke  vijana VETA kujifunza utaalam katika fani mbalimbali ili  waweze kujiajiri.      MALIASILI NA MAZINGIRA  - Katika kutunza mazingira Wakuu wa Wilaya wahamasisheni  Wananchi kuanzisha mashamba ya miti ya kibiashara, miti ya  matunda kama vile Maparachichi ya kisasa ambayo ni uchumi  mkubwa sana, na ukizingatia hali ya hewa ya Mkoa wa Kigoma  inaruhusu matunda hayo kustawi.  - Wakuu wa Wilaya wekeni na simamieni mikakati ya kudhibiti  Uvamizi wa misitu ya hifadhi kwa ajili ya shughuli za binadamu  kama kilimo cha kawaida na kilimo cha tumbaku, makazi, uvunaji  wa mazao ya misitu usio endelevu na uingiaji wa makundi ya  mifugo kutoka Mikoa jirani.  MPANGO WA KUDUMU WA USAFI WA MAZINGIRA  Maeneo mengi ya Miji na Vijiji ni machafu na hakuna jitihada za  kuondoa taka katika maeneo hayo. Nendeni mkasimamie jitihada  za usafi katika Wilaya zenu ikiwa pamoja na kutumia sheria za  Mazingira za kutaka kila kaya kuwa na choo.  Kila Halmashauri iandae mikakati ya kudumu ya usafi. Ikibidi tuwe  na utaratibu wa kutenga siku moja kufanya usafi kufanya usafi wa  kina wa maeneo yetu.      - Uchafu wote uliokusanywa katika maeneo mbalimbali ya  Manispaa na Miji uzolewe na kuhakikisha utamaduni wa kufanya  usafi na kuzoa taka kupeleka kwenye madampo unadumishwa.  - Kila Mtaa uwe na sehemu maalum “vizimba” vya kukusanyia taka  ili iwe rahisi kwa magari ya kuzoa taka kupita na kuchukua taka.  Muhimu ni magari ya kuzoa taka kupita kila simu kuchukua taka  bila kukosa ili sehemu hizo zisigeuzwe kuwa madampo ya  kudumu.  Waheshimiwa Wakuu wa Wilaya ni matumani yangu tutaendelea  kushirikiana kwa pamoja na wananchi wa Mkoa wa Kigoma katika kuweka  mikakati ya kuwaletea maendeleo. Haya niliyoyasema hapa nilikuwa  najaribu kuwapitisha tu kidogo mjue kazi mliyonayo ni kubwa ya kweda  kutekeleza Ilani ya Chama cha Mapinduzi yenye lengo la kuwaletea  maendeleo Watanzania hususan wananchi wa Mkoa wa Kigoma.  Akhsanteni kwa Kunisikiliza.  =========================================