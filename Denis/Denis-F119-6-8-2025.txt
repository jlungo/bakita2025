  HOTUBA YA MHESHIMIWA DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA, KWENYE HAFLA YA UZINDUZI WA MAGARI MAPYA 181 YA BOHARI YA DAWA YALIYOTOLEWA NA MFUKO WA DUNIA WA KUPAMBANA NA UKIMWI, MALARIA NA KIFUA KIKUU DAR ES SALAAM, TAREHE 26 MACHI, 2018 Mheshimiwa Ummy Mwalimu, Waziri wa Afya, Maendeleo ya Jamii, Jinsia, Wazee na Watoto; Waheshimiwa Manaibu Mawaziri mliopo; Bwana Linden Morrison, Mwakilishi wa Mtendaji Mkuu wa Mfuko wa Dunia wa Kupambana na UKIMWI, Kifua Kikuu na Malaria (Global Fund); Waheshimiwa Wabunge mliopo; Mheshimiwa Paul Makonda, Mkuu wa Mkoa wa Dar es Salaam; Dkt. Mpoki Ulisubisya, Katibu Mkuu wa Wizara ya Afya, Maendeleo ya Jamii, Jinsia, Wazee na Watoto; Ndugu Makatibu Wakuu mliopo; Bwana Laurean Rugambwa Bwanakunu, Mkurugenzi Mkuu wa Bohari ya Dawa; Viongozi wengine wa Serikali, Vyama vya Siasa pamoja na Viongozi wa Dini mliopo; Ndugu Wafanyakazi wa Bohari ya Dawa; Wageni waalikwa wote, Mabibi na Mabwana: Awali ya yote, napenda nimshukuru Mwenyezi Mungu aliyetupa uzima na kutuwezesha kukutana hapa. Aidha, namshukuru Mheshimiwa Waziri wa Afya kwa kunialika kwenye tukio hili muhimu la Uzinduzi wa Magari 181 ya Bohari ya Dawa, ambayo nchi yetu imepatiwa msaada na Mfuko wa Dunia wa Kupambana na UKIMWI, Kifua Kikuu na Malaria (Global Fund. Ahsante sana Mheshimiwa Waziri kwa kunialika. Napenda pia nitumie fursa hii, hapa mwanzoni kabisa, kutoa shukrani zangu nyingi kwa Global Fund kwa kutoa msaada huu wa magari 181 kwa Bohari yetu ya Dawa. Nimeambiwa kuwa baada ya kupata magari haya, ambayo thamani yake ni shilingi bilioni  5, sasa Bohari ya Dawa itakuwa na jumla ya magari 213 kutoka 32 iliyokuwa nayo awali. Hii, bila shaka, itaongeza ufanisi na utendaji kazi wa Bohari yetu ya Dawa, hususan katika kusambaza dawa na vifaa tiba sehemu mbalimbali nchini. Hivyo basi, tunawashukuru sana Global Fund kwa kutupatia msaada huu. Lakini niseme tu kwamba, hii sio mara ya kwanza kwa Global Fund kutupatia msaada. Tangu Mfuko huu uanzishwe mwaka 2003, nchi yetu imenufaika na misaada yenye thamani ya Dola za Marekani bilioni  , sawa na zaidi ya shilingi trilioni 4, hadi kufikia mwezi Julai 2017. Kama mnavyofahamu, Mfuko huu ndio pia umetoa fedha kwa ajili ya kujenga nyumba 480 za watumishi wa afya sehemu mbalimbali nchini, kupitia Taasisi ya Benjamin William Mkapa. Ukiachilia mbali misaada hiyo, mwezi Julai mwaka jana, Mfuko huu uliidhinisha kiasi kingine cha Dola za Marekani milioni 591, takriban shilingi trilioni  , kitakachotumika hadi mwaka 2020, kwa ajili ya kupambana na magonjwa ya UKIMWI, Kifua Kikuu, Malaria pamoja na kuboresha na kuimarisha huduma za afya nchini. Tunawashukuru sana marafiki zetu hawa wa Global Fund. Nimefurahi kuona kuwa katika hafla hii tunaye mwakilishi wa Global Fund, Bwana Morrison. Kwa niaba yangu binafsi, na kwa niaba ya Serikali na Watanzania wote, naomba utufikishie shukrani zetu nyingi kwa uongozi wa juu wa Global Fund. Tunawasihi mzidi kuunga mkono jitihada zetu za kupambana na UKIMWI, Kifua Kikuu, Malaria pamoja na kuboresha na kuimarisha sekta ya afya nchini. Tunaahidi kuitumia vizuri misaada yenu. Waheshimiwa Viongozi; Wageni Waalikwa, Mabibi na Mabwana; Sekta ya afya ni nyeti na muhimu kwa maendeleo ya Taifa lolote. Bila kuiimarisha sekta hii ni ndoto kupata maendeleo. Hata azma na dhamira yetu ya kuwa nchi ya uchumi wa kati wenye kuongozwa na viwanda ifikapo mwaka 2025, haiwezi kutimia kama hatutaweka mkazo kwenye sekta ya afya. Hii ni kwa sababu, ili kufikia azma hiyo, tunahitaji wananchi wenye afya njema; watakaoweza kushiriki kikamilifu shughuli za kiuchumi na uzalishaji, kama vile ujenzi wa viwanda, kilimo, uvuvi, ufugaji, utalii, biashara, n.k. Kwa kuzingatia hilo, na kwa nia ya kuendeleza jitihada zilizofanywa na awamu zilizotangulia, Serikali ya Awamu ya Tano imetoa kipaumbele kikubwa kwenye sekta ya afya. Hivi sasa sekta ya afya ni miongoni mwa zinazoongoza kwa kutengewa fedha nyingi. Mathalan, katika Mwaka wa Fedha 2015/2016 ilitengewa shilingi trilioni  , Mwaka wa Fedha 2016/2017 shilingi trilioni   na Mwaka huu wa Fedha imetengewa shilingi trilioni  . Moja ya maeneo yaliyonufaika zaidi na ongezeko hili la bajeti ni eneo la dawa na vifaa tiba. Bajeti ya kununua dawa imeongezeka maradufu, kutoka shilingi bilioni 31 Mwaka wa Fedha 2015/2016 hadi kufikia shilingi bilioni 251 Mwaka wa Fedha 2016/2017 na Mwaka huu wa Fedha (2017/2018) imefikia shilingi bilioni 269. Nitumie fursa hii kuwapongeza sana Wizara ya Afya pamoja na Bohari ya Dawa kwa kazi nzuri ya kuhakikisha dawa zinapatikana nchini. Niwapongeze pia uamuzi wa kuanza kununua dawa na vifaa tiba moja kwa moja kutoka kwa wazalishaji. Uamuzi huo umesaidia sana kudhibiti bei za dawa nchini. Sina shaka, ufanisi na utendaji kazi wenu mzuri ndio umewesha Bohari yetu ya Dawa kukasimiwa jukumu la kununua dawa, vifaa tiba na vitendanishi kwa niaba ya nchi zote za Jumuiya ya Maendeleo Kusini mwa Afrika  . Hongereni sana Bohari ya Dawa. Ni matumaini yangu kuwa magari haya 181 mliyopewa na Global Fund, yataboresha zaidi utendaji wenu wa kazi, na hasa katika kuhakikisha upatikanaji na usambazaji dawa nchini. Na katika hili, niwahimize Bohari ya Dawa kuendelea kufungua Maduka ya Dawa sehemu mbalimbali nchini ili kuongeza uhakika dawa nchini. Wageni Waalikwa, Mabibi na Mabwana; Ukiachilia mbali eneo la dawa, Serikali inaendelea na ujenzi pamoja na ukarabati wa miundombinu ya vituo vya kutolea huduma za afya. Tumejenga vituo vipya vya kutolea huduma za afya vipatavyo 268 na hivyo kuifanya nchi yetu kuwa na vituo vya kutolea huduma za afya vipatavyo 7,284. Vituo vingine vya kutoa huduma za afya vinaendelea kujengwa sehemu mbalimbali nchini, ikiwemo ujenzi wa Hospitali za Mikoa mipya ya Njombe, Geita, Katavi na Simiyu. Sambamba na ujenzi wa vituo hivyo vipya, hivi sasa tunaboresha vituo vya afya 204 nchi nzima. Moja ya malengo ya uboreshaji huo ni kuviwezesha vituo hivyo kufanya upasuaji wa dharura lengo likiwa kupunguza vifo vya akimama wajawazito na mtoto kutoka wastani wa vifo 556 katika kila vizazi hai 100,000 hivi sasa hadi kufikia angalau vifo 292 mwaka 2020. Naziipongeza Wizara ya Afya na TAMISEMI kwa kusimamia ujenzi wa vituo hivyo. Tumeendelea pia kuimarisha huduma za kibingwa kwenye Hospitali zetu za Rufaa za Muhimbili, Taasisi ya Moyo ya Jakaya Kikwete, Taasisi ya Mifupa  , Taasisi ya Saratani ya Ocean Road pamoja na hospitali za rufaa za Bugando, Mbeya na KCMC. Aidha, tunaziimarisha Hospitali zetu za Benjamini Mkapa iliyopo Chuo Kikuu cha Dodoma pamoja na Hospitali yetu ya kisasa kabisa ya Mloganzila, ambayo niliizindua mwezi Novemba 2017. Ni wazi kuwa hatua hizi tunazozichukua sio tu zitaboresha na kuimarisha sekta ya afya nchini, bali pia zitaiwezesha nchi yetu kufikia azma yake ya kuwa nchi ya uchumi wa kati ifikapo mwaka 2025. Mheshimiwa Waziri wa Afya; Waheshimiwa Viongozi; Wageni Waalikwa, Mabibi na Mabwana; Jukumu langu leo ni kuzindua magari haya 181 yaliyotolewa na Global Fund kwa Bohari yetu ya Dawa. Hata hivyo, kabla sijatekeleza jukumu hilo, naomba mniruhusu niseme masuala machache ya mwisho. Suala la kwanza ni kuhusu utunzaji wa magari haya. Kama mlivyosikia, magari haya yamegharimu fedha nyingi. Hivyo basi, Bohari ya Dawa mnao wajibu wa kuhakikisha magari haya yanatunzwa. Hakikisheni mnatafuta madereva makini ili magari haya yatumike kwa muda mrefu. Nitashangaa sana na kwa kweli nitasikitika sana, endapo baada ya mfupi kupita, nitasikia magari haya yameharibika. Pili, naendelea kuhamasiha taasisi na wafanyabiashara kuwekeza kwenye viwanda vya dawa nchini. Kama ambavyo mmesikia, Serikali imeongeza bajeti ya dawa hadi kufikia shilingi bilioni 269. Ukijumlisha na michango kutoka kwa wafadhili mbalimbali, bajeti ya dawa hivi sasa inafikia takriban shilingi bilioni 460, kama ambavyo Mheshimiwa Waziri amesema. Zaidi ya hapo, kama nilivyogusia awali, Bohari yetu ya Dawa imepewa dhamana na Global Fund kununua dawa kwa ajili ya nchi zote za SADC. Lakini, pamoja na mafanikio hayo, inasikitisha kuona kuwa asilimia 94 ya dawa ambazo Bohari ya Dawa inanunua zinatoka nje ya nchi. Kama tungekuwa na viwanda vya dawa, fedha nyingi zingebaki hapa nchini na Watanzania wangepata ajira. Ni kwa sababu hii nazidi kukihimiza ujenzi wa viwanda vya dawa nchini. Na nitumie fursa hii kutoa wito kwa Wizara ya Afya kubuni mkakati wa kuwahamasisha wafanyabiashara na wataalam wa hapa nchi kujenga viwanda vya dawa. Serikali itakuwa tayari kuwaunga mkono. Tatu, pamoja na jitihada zinazofanywa na Serikali za kuimarisha upatikanaji dawa nchini, ninazo taarifa kuwa wakati mwingine Bohari ya Dawa imekuwa ikikumbana na vikwazo katika kuingiza dawa nchini kutoka taasisi mbalimbali za Serikali. Kwa kweli, mimi huwa nashangaa sana. Inakuwaje taasisi moja ya Serikali inaikwamisha taasisi nyingine. Taasisi za Serikali hazipaswi kukwamishana katika utendaji kazi. Zinao wajibu wa kufanya kazi kwa ukaribu na ushirikiano. Hivyo basi, napenda kutumia fursa hii kuzihimiza taasisi za Serikali kuacha kukwamishana. Na niseme tu kwamba, Serikali haitavumilia kuona taasisi yake moja ikikwamisha shughuli za taasisi nyingine. Hilo likitokea, hatutasita kuchukua hatua. Lakini kuhusu suala hili la Bohari ya Dawa, naagiza Wizara ya Wizara ya Afya kulishughulikia na hasa kwa sababu, kwa mujibu wa taarifa nilizonazo, kikwazo kikubwa cha uingizaji dawa kimekuwa Mamlaka ya Chakula na Dawa  , ambayo nayo ipo chini ya Wizara ya Afya. Hili ni suala lenu la ndani; hivyo hamna budi kulishughulikia ninyi wenyewe. Waheshimiwa Viongozi; Wageni Waalikwa, Mabibi na Mabwana; Napenda kuhitimisha kwa kumshukuru tena Mheshimiwa Waziri kwa kunialika. Aidha, narudia tena kuwashukuru Global Fund kwa kutupatia msaada huu wa magari pamoja na misaada mingine wanayotoa kwa nchi yetu. Nawapongezeni tena Bohari ya Dawa kwa kazi nzuri na kubwa mnayoifanya, lakini pia nawahimiza kutunza magari haya. Baada ya kusema hayo, sasa nipo tayari kuzindua magari 181 yenye thamani ya shilingi bilioni  5 ambayo yametolewa na Mfuko wa Dunia wa Kupambana na UKIMWI, Kifua Kikuu na Malaria. Mungu Ibariki Global Fund! Mungu Ibariki Bohari ya Dawa! Mungu Ibariki Tanzania! “Ahsanteni sana kwa kunisikiliza”