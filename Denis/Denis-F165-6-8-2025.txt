 HOTUBA YA MHESHIMIWA RAIS WA JAMHURI YA MUUNGANO WA TANZANIA DK. JOHN POMBE JOSEPH MAGUFULI WAKATI WA KUWEKA JIWE LA MSINGI LA UJENZI WA MAKTABA MPYA YA CHUO KIKUU CHA DAR ES SALAAM TAREHE 2 JUNI 2016     Mheshimiwa Dkt. Jakaya Mrisho Kikwete, Rais Mstaafu na Mkuu wa Chuo Kikuu Cha Dar es Salaam; Mheshimiwa Prof. Joyce Ndalichako, Waziri wa Elimu, Sayansi, Teknolojia na Ufundi; Mheshimiwa Jaji Joseph Warioba, Makamu wa Kwanza wa Rais Mstaafu wa Jamhuri ya Muungano wa Tanzania; Mheshimiwa Dkt. Mohamed Gharib Bilal, Makamu wa Rais Mstaafu wa Jamhuri ya Muungano wa Tanzania; Mheshimiwa LU Youqing, Balozi wa China nchini Tanzania; Mheshimiwa Ally Hapi, Mkuu wa Wilaya ya Kinondoni na Mwakilishi wa Mkuu wa Mkoa wa Dar es Salaam; Mheshimiwa Mzee Pius Msekwa, Makamu Mwenyekiti Mstaafu wa Chama Cha Mapinduzi (Tanzania Bara); Prof. Rwekaza Mukandala, Makamu Mkuu wa Chuo Kikuu cha Dar es Salaam; Waheshimiwa Viongozi Waandamizi wa Serikali mliopo; Makamu Wakuu wa Chuo Wastaafu mliopo; Wahadhiri na Viongozi Waandamizi wa Chuo Kikuu cha Dar es Salaam; Mwakilishi wa Kampuni ya Jiangsu Jiangdu kutoka China; Ndugu Wanafunzi na Wanajumuiya ya Chuo Kikuu cha Dar es Salaam; Wageni Waalikwa; Mabibi na Mabwana: Awali ya yote, napenda kutoa shukrani zangu za dhati kwako Mheshimiwa Mkuu wa Chuo, Rais Mstaafu Jakaya Mrisho Kikwete na uongozi mzima wa Chuo Kikuu Cha Dar es Salaam kwa kunikaribisha ili nijumuike nanyi katika shughuli hii muhimu ya uwekaji Jiwe la Msingi la Ujenzi wa Maktaba. Nimearifiwa kuwa Maktaba hii itakuwa ni ya aina yake hapa nchini, kwenye eneo letu la Afrika Mashariki na Afrika kwa ujumla. Nawashukuru sana kwa mwaliko wenu. Nitumie fursa hii pia kuwashukuru wanajumuiya wote wa Chuo Kikuu Cha Dar es Salaam na vyuo vingine nchini kwa kushiriki kikamilifu kwenye uchaguzi mkuu wa mwaka jana. Aidha, napenda kutoa shukran zangu za dhati kwenu kwa kunipigia kura nyingi zilizoniwezesha kuchaguliwa kuwa Rais wa Awamu ya Tano. Ninawashukuru sana. Uchaguzi sasa umekwisha na napenda kuwaahidi kuwa sitawaangusha. Nitafanya kazi kwa kutumia elimu na nguvu zangu zote kwa ajili ya kuleta maendeleo nchini kwetu. Na kwa bahati nzuri elimu yangu nimeipata kwenye Chuo hiki. Mheshimiwa Mkuu wa Chuo; Wanajumuiya wa Chuo Kikuu Cha Dar es Salaam; Mabibi na Mabwana; Chuo Kikuu Cha Dar es Salaam kina historia kubwa. Hiki ni Chuo Kikuu cha kwanza hapa nchini na bado mpaka sasa ndicho kinaongoza kwa ubora wa elimu. Kimetoa mchango mkubwa kwa taifa letu, Afrika na duniani kwa ujumla. Viongozi wengi ndani na nje ya nchi yetu wamesoma kwenye Chuo hiki. Hivyo basi, kwenu ninyi wanafunzi mliopata fursa ya kusoma kwenye chuo hiki hamna budi kujiona kuwa ni wenye bahati sana. Mkuu wa Chuo hiki, ambaye pia ni Rais Mstaafu wa nchi yetu, Mzee Kikwete, naye amesoma kwenye chuo hiki. Na napenda kusema hapa kuwa nilimteua kuwa Mkuu wa Chuo hiki kwa vile natambua kuwa anakifahamu vizuri Chuo hiki na ametoa mchango mkubwa katika maendeleo ya chuo hiki. Nipo hapa kuweka jiwe la msingi la ujenzi wa Maktaba ya Chuo, ambayo fedha za ujenzi zilipatikana kutokana na jitihada kubwa alizozifanya yeye binafsi wakati akiwa Rais wa nchi yetu. Napenda kutumia fursa hii, kumshukuru na kumpongeza kwa dhati Mheshimiwa Mkuu wa Chuo na viongozi wengine ulioshirikiana nao katika kufanikisha kupatikana kwa fedha za ujenzi wa Maktaba hii. Nitumie fursa hii kuwahimiza wanafunzi kutumia vizuri Maktaba hii. Nina imani kuwa Maktaba hii itawanufaisha pia Watanzania wengine ambao si wanafunzi wa chuo hiki. Mabibi na Mabwana; Kama nilivyosema hapo awali, Maktaba hii itakuwa ni kubwa na ya kisasa. Nimearifiwa kuwa maktaba hii itahudumia jumla ya watu 2,600 kwa wakati mmoja, ikijumuisha eneo la kusomea lenye uwezo wa kuhudumia watu 1,800. Ujenzi wa Maktaba hii utagharamiwa kwa fedha za msaada (grant) kutoka Serikali ya China kiasi cha Dola za Marekani 41,280,000. Napenda kutumia fursa hii, kupitia kwa Mheshimiwa Balozi LU, kutoa shukrani zangu nyingi kwa Serikali ya China kwa kufadhili mradi huu. Kwa mara nyingine China imedhihirisha kuwa ni rafiki wa kweli wa Tanzania. Urafiki wa Tanzania na China ni wa muda mrefu. China imetoa misaada mingi na kufadhili miradi mbalimbali hapa nchini kwetu tena bila kuwepo kwa masharti magumu. Serikali ya China ilitusaidia kujenga Reli ya TAZARA inayounganisha nchi yetu na nchi jirani ya Zambia. Hata hivi majuzi tu China imekubali kushirikiana na nchi zetu mbili kuanza kuikarabati reli ya TAZARA ili usafiri urejee kwenye hali yake ya kawaida. Aidha, Serikali ya China imekubali kushirikiana na nchi yetu kujenga reli ya kati kwa kiwango cha kimataifa yaani standard gauge kutoka Dar es Salaam kwenda mikoa ya Mwanza na Kigoma, ambayo hatimaye itaungana na reli kwenda nchi za Rwanda na Burundi. Katika ujenzi wa reli hiyo, Serikali yetu imetenga kiasi cha shilingi trilioni 1 kwenye bajeti ya mwaka ujao wa fedha kuanza ujenzi wa reli hiyo na Serikali ya China imekubali kutuongezea fedha za kukamilisha mradi huo. Napenda kuwashukuru tena ndugu zetu wa China kwa misaada yao na kuomba wadau wetu wengine wa maendeleo waige mfano huo wa China. Ndugu Viongozi; Ndugu Wanajumuiya wa Chuo Kikuu Cha Dar es Salaam; Mabibi na Mabwana; Kipaumbele kimojawapo cha Serikali ya Awamu ya Tano ninayoingoza ni kuboresha na kuimarisha sekta ya elimu katika ngazi zote hapa nchini. Tangu tumeingia madarakani tayari tumeanza kuchukua hatua mbalimbali. Tumeanza kutekeleza ahadi yetu ya kutoa elimu bila malipo kuanzia darasa la kwanza hadi kidato cha nne, ambapo kila mwezi tunatenga kiasi cha shilingi bilioni 18.77 za kugharamia suala hilo. Baada ya kuanza kutoa elimu bila malipo idadi ya wanafunzi walioandikishwa kuanza darasa la kwanza imeongezeka maradufu kutoka 1,028,021 mwaka 2015 hadi kufikia 1,896,584 mwaka huu. Ongezeko hili, ambalo ni zaidi ya asilimia 84.5, limeibua changamoto kadhaa kwenye shule zetu, ikiwemo uhaba wa madawati na vyumba vya madarasa. Serikali itaendelea na jitihada za kurekebisha changamoto zilizojitokeza. Tunawakaribisha pia watu binafsi na wadau wengine kutoa michango yao ya hiari ili kuunga mkono jitihada za kurekebisha changamoto zilizojitokeza. Napenda kutumia fursa hii kuwashukuru Watanzania ambao wameitikia wito huu wa Serikali, kupitia kwa Wakurugenzi, Wakuu wa Wilaya na Wakuu wa Mikoa. Kwa upande wa elimu ya juu nako tumeanza kuchukua hatua kwa kuongeza kiwango cha fedha kwa ajili ya mikopo ya wanafunzi. Baadhi yenu mnafahamu kuwa katika bajeti ya Mwaka wa Fedha 2015/2016 fedha iliyotengwa kwa ajili ya mikopo ya wanafunzi wa elimu ya juu ilikuwa ni takriban shilingi bilioni 340 kwa ajili ya kufadhili wanafunzi 98,300 tu. Baada ya Serikali ya Awamu ya Tano kuingia madarakani tuliongeza fedha hizo za mkopo hadi kufikia shilingi bilioni 473 na hivyo kuongeza idadi ya wanufaika hadi kufikia wanafunzi 124,358. Mpaka sasa tumeshatoa kiasi cha takriban shilingi bilioni 349 kwa ajili ya mikopo ya wanafunzi. Ndugu Wanajumuiya wa Chuo Kikuu Cha Dar es Salaam; Nafahamu pametokea ucheleweshaji wa kutolewa kwa fedha za mkopo kwa robo ya muhula huu wa mwisho. Ucheleweshaji huo kimsingi ulitokana na kuchelewa kukamilika kwa zoezi la uhakiki wa wanafunzi wa vyuo vikuu. Kama unavyofahamu, nchi yetu imekuwa na changamoto ya kuwa na watumishi wasio waaminifu ambao wanatumia rasilimali za nchi ili kujinufaisha wenyewe, ikiwemo kwa kuingiza wafanyakazi hewa. Kwenye sekta ya elimu changamoto hii pia ipo. Wapo watumishi wanaotoa mikopo kwa wanafunzi hewa ama wakati mwingine mikopo hutolewa watu wasio na sifa. Mathalan mtakumbuka miezi michache iliyopita Serikali ililazimika kufunga Kampasi za Chuo Kikuu cha St. Joseph za Songea na Arusha. Katika zoezi la kuwahamisha waliokuwa wanafunzi wa chuo hicho, ilibainika kuwa baadhi ya wanafunzi walikuwa hawana sifa hali ambayo iliyolazimu baadhi yao kurudishwa mwaka. Lakini cha kusikitisha zaidi ni kwamba miongoni mwa wanafunzi hao, walikuwepo wanafunzi 489 wa shahada ya ualimu ambao walikuwa wanapata mikopo ingawa sifa zao zilikuwa hazitoshi kusomea hata ualimu kwa ngazi ya cheti. Lakini wakati mikopo hii ikitolewa kwa wanafunzi hawa, walikuwepo wanafunzi wenye sifa waliokosa mikopo. Ni kwa sababu hizo hizo, Serikali hivi karibuni ililazimika pia kusitisha ufundishaji wa Stashahada ya Elimu kwa wanafunzi zaidi ya 7802 waliokuwa wakisomea masomo ya Sayansi, Hisabati na Teknolojia kwenye Chuo Kikuu cha Dodoma. Nafahamu wapo baadhi ya wanasiasa wamejitokeza kujaribu kupotosha ukweli wa suala hili. Lakini ukweli ni kwamba Ripoti iliyoandaliwa na wataalam, akiwemo Dkt. Kitilya Mkumbo, ilishauri kuwa kutokana na miundombinu ya Chuo Kikuu cha Dodoma, uwezo wake ni kufundisha wanafunzi wa kozi hiyo maalum wasiozidi 1,800. Hata hivyo, ushauri huo haukutiliwa maanani. Badala yake idadi ya wanafunzi waliopelekwa chuoni hapo ilikuwa ni mara nne zaidi. Jambo la kusikitisha zaidi ni kwamba wanafuzi wengi waliopelekwa kuchukua kozi hiyo maalum hawakuwa na sifa zinazohitajika. Kutokana na idadi ya wanafunzi kuwa kubwa, wahadhiri nao wakaanza kudai malipo ya ziada na hatimaye kuanza mgomo baridi. Kutokana na mgomo huo baridi, zikatokea taarifa kuwa wanafunzi nao wanajipanga kuanza mgomo. Kutokana na sababu hizo zote ndipo Serikali ikaamua kusitisha mafunzo hayo. Napenda kutumia fursa hii, kumpongeza Mheshimiwa Waziri Prof. Ndalichako kwa uamuzi aliochukua wa kusimamisha mafunzo hayo ili kulinda ubora wa elimu hapa nchini. Aidha, nawashukuru wanafunzi hao kukubali kuondoka kwenye eneo la shule kwa amani licha ya kuwepo kwa shinikizo kutoka kwa baadhi ya wanasiasa. Nina matumaini Wizara itakamilisha mapema zoezi la kuwachambua wanafunzi wenye sifa ili waweze kuhamishiwa kwenye vyuo vingine vya ualimu, ambavyo nimearifiwa kuwa vingi havina wanafunzi wa kutosha. Nitumie fursa hii kutoa wito kwa wanasiasa wenzangu kuweka maslahi ya taifa mbele. Aidha, nitoe wito kwenu wanachuo kuacha kutumika na wanasiasa wasiolitakia mema taifa letu. Mmekuja hapa kusoma hivyo mnaowajibu wa kusoma kwa bidii. Niwaombe pia kuunga mkono hatua mbalimbali zinazochukuliwa na Serikali katika kuleta ustawi wa nchi yetu, ikiwemo hatua za kurudisha nidhamu nchini mwetu. Nyote mnafahamu hapa nchini kwetu imezuka tabia ya watu kutoheshimu sheria na taratibu. Mifano ipo mingi lakini naweza kutoa mfano mmoja ulio hai wa hivi karibuni. Serikali hivi karibuni imekamilisha ujenzi wa barabara ya magari ya mwendo kasi. Mradi huo umegharimu zaidi ya shilingi bilioni 300 na lengo lake ni kuondoa kero ya foleni kwenye Jiji letu la Dar es Salaam. Hata hivyo, watu wameanza kuharibu miundombinu kwa kuitumia ndivyo sivyo, ikiwemo kufanya barabara hizo kuwa sehemu za malazi na huku baadhi ya madereva wa magari ya kawaida kuvamia barabara hizo. Cha kusikitisha haya yote yanafanyika huku mamlaka za usimamizi zikiangalia. Napenda kutumia fursa hii, kutoa wito kwa viongozi wa Dar es Salaam na Watanzania kwa ujumla kuheshimu sheria na taratibu za nchi. Mheshimiwa Mkuu wa Chuo na Makamu Mkuu wa Chuo Kikuu; Hivi punde mmetoka kueleza changamoto mbalimbali zinazokabili Chuo hiki. Changamoto hizi zimenigusa sana mimi kama kiongozi na mhitimu wa chuo hiki. Miongoni mwa changamoto zilizotajwa ipo moja ambayo imetiliwa mkazo zaidi ambayo ni uhaba wa mabweni. Binafsi naelewa madhara ya wanafunzi kuishi nje ya chuo na athari zake kwa elimu. Kwa kutambua hilo, naahidi kutoa shilingi bilioni 10 kwa ajili ya kuanza ujenzi wa mabweni ya wanafunzi. Lakini ili fedha hizo zitolewa ni lazima Chuo kitafute eneo ndani ya eneo la sasa la chuo kujenga mabweni hayo. Siyo nje ya Chuo. Natambua fedha hizi haziwezi kumaliza tatizo la uhaba wa mabweni kwa mara moja. Lakini nina imani fedha hizi zikitumiwa vizuri na kuongezwa fedha nyingine mnazozipata kutoka miradi mingine zitasaidia kupunguza uhaba wa mabweni kwa wanafunzi. Natoa wito kwa wadau wengine, hususan Mifuko ya Hifadhi ya Jamii kufikiria kujenga mabweni ya wanafunzi kama ilivyofanyika kwa mradi wa Hosteli za Mabibo. Niwaombe viongozi, Mheshimiwa Waziri na Mkuu wa Chuo kuzungumza na viongozi wa mifuko hiyo ili iweze kusaidia katika kutatua tatizo hili. Nina imani kama watakubali kujenga tutaweza kupunguza tatizo hilo kwa kiwango kikubwa. Mheshimiwa Mkuu wa Chuo; Ndugu Wanajumuiya wa Chuo Kikuu cha Dar es Salaam; Kuhusu changamoto nyingine zilizozitajwa, ikiwa ni pamoja na uhaba wa fedha za malipo ya masomo kwa wanataaluma, uhaba wa watumishi na uchakavu wa miundombinu, napenda kuwahakikishia kuwa nimezipokea changamoto hizo na ninaahidi kuwa zitashughulikiwa. Tutashughulikia kwa vile tunatambua kuwa, azma ya Serikali ya kujenga uchumi wa viwanda, inawategemea ninyi wana-taaluma. Bila ninyi ujenzi wa uchumi wa viwanda itakuwa ni ndoto. Wito wangu kwenu tudumishe umoja na mshikamano, hususan kwa ajili ya maslahi mapana ya taifa letu. Tuondoe tofauti zetu na kila mmoja wetu ashiriki kikamilifu katika kujenga nchi yetu. Kwa bahati nzuri nchi yetu ina kila aina ya rasilimali zinazohitajika ili kupata maendeleo. Hivyo, mimi ninaamini kuwa kama sote tutashirikiana tutafanikiwa kuifanya nchi yetu kuwa mfano wa kuigwa. Mheshimiwa Mkuu wa Chuo; Waheshimiwa Viongozi mliopo; Ndugu Wanajumuiya wa Chuo Kikuu cha Dar es Salaam; Mabibi na Mabwana; Napenda kuhitimisha hotuba yangu kwa kusisitiza tena umuhimu wa wanafunzi na Watanzania kwa ujumla kutumia maktaba ili kupata maarifa kuhusu taaluma mbalimbali. Naishukuru tena Serikali ya China kwa msaada huu na ninaahidi kuwa nchi yetu itaendelea kudumisha ushirikiano baina ya nchi zetu mbili na pia katika ngazi ya kimataifa. Aidha, napenda kumpongeza Makamu wa Mkuu wa Chuo kwa kuendelea kukilea vizuri chuo hiki na hivyo kukifanya kubaki katika ubora wake. Vilevile, napenda kurudia ahadi yangu kwa wanafunzi kote nchini kuwa Serikali itahakikisha wanafunzi wanapata mikopo yao tena kwa wakati. Wito wangu kwenu wanafunzi muwe mnatoa nafasi kwa Serikali pindi panapotokea changamoto. Aidha, naomba uongozi wa Chuo nao kuwa mnawasilisha changamoto zenu mapema Serikalini ili zitatuliwe kwa haraka. Baadhi ya changamoto zinatokana na kuchelewa kuwasilishwa kwa taarifa. Kwa watumishi na Chuo tunatambua kuwa mnafanya kazi katika mazingira magumu lakini tutashirikiana ili kuboresha maslahi yenu. Mwisho lakini sio kwa umuhimu napenda kutoa pongezi maalum kwa Prof. Mgaya. Huyu ni Mtanzania wa kweli. Baadhi ya watu walitaka kumwingizia maneno ya uongo lakini yeye alitoka hadharani na kueleza ukweli. Alikubali kuwa alikosea. Huo ndio uzalendo wa kweli. Baada ya kusema hayo nawashukuru tena kwa kunialika kushiriki kwenye shughuli hii. Aidha, nawashukuru viongozi, wageni waalikwa na wananchi wote mliojitokeza kujumuika nasi katika shughuli hii. “Mungu Kibariki Chuo Kikuu cha Dar es Salaam” “Mungu Wabariki Viongozi wa Chuo Kikuu cha Dar es Salaam” Mungu Wabariki Wanafunzi wa Chuo Kikuu cha Dar es Salaam” “Mungu Ibariki Tanzania” “Ahsanteni kwa kunisikiliza”