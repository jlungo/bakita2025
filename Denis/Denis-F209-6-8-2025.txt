HOTUBA YA MHESHIMIWA DKT. JAKAYA MRISHO KIKWETE, RAIS WA JAMHURI YA MUUNGANO WA TANZANIA NA AMIRI JESHI MKUU WA MAJESHI YA ULINZI NA USALAMA, WAKATI WA KUFUNGA. TAREHE 23 MACHI 2015 Mheshimiwa Mathias Chikawe, Waziri wa Mambo ya Ndani ya Nchi; Mheshimiwa Said Mecky Sadiki, Mkuu wa Mkoa wa Dar es Salaam; Ndugu Mbaraka Abdul Wakil, Katibu Mkuu Wizara ya Mambo ya Ndani ya Nchi; Inspekta Jenerali wa Polisi, Ndugu Ernest Mangu; Naibu Inspekta Jenerali wa Polisi, Abdulrahman Kaniki; Waheshimiwa Mabalozi; Makamishna na Manaibu Kamishna wa Polisi; Viongozi mbalimbali wa Serikali na Vyama vya Siasa; Maofisa Waandamizi wa Vyombo vya Ulinzi na Usalama; Mkuu wa Chuo, Maofisa, Wakaguzi, Wakufunzi wa Vyeo Mbalimbali na Wanajumuiya ya Chuo Cha Taaluma ya Polisi Dar es Salaam; Wahitimu; Wageni waalikwa; Mabibi na Mabwana; Shukrani na Pongezi Nakushukuru sana Mheshimiwa Waziri wa Mambo ya Ndani na Mkuu wa Jeshi la Polisi kwa kunialika na kunishirikisha katika sherehe za kufunga mafunzo ya uofisa wa ngazi ya Warakibu Wasaidizi wa Polisi. Kwangu mimi huwa ni jambo la faraja kuja hapa Chuoni. Inanipa nafasi ya kukutana na kuzungumza na viongozi wa Chuo na Jeshi la Polisi kuzungumzia hali ya Chuo, mafunzo na mambo mengineyo yahusuyo Jeshi la Polisi. Wakati wote kuja hapa kumenipa fursa nzuri ya kusikia hali ilivyo katika Jeshi la Polisi na juu ya mafanikio yenu na changamoto. Hata leo, kama ilivyokuwa miaka ya nyuma, Waziri na IGP wamefanya hivyo tena kwa lugha rahisi na fasaha. Napenda kusema kama nilivyosema miaka ya nyuma kuwa nimesikia na tutaendelea kuchukua hatua zipasazo. Kwa yale yanayowezekana kufanyika sasa tutajitahidi yafanyike na yale yanayostahili kuingizwa katika bajeti ijayo tutafanya hivyo. Na yale ambayo sitayakamilisha katika muda huu uliobakia nitamwachia Rais wetu anayefuatia. Nawahakikishia kuwa nitayaeleza vizuri kwenye handing-over notes. Mheshimiwa Waziri; Ndugu Mkuu wa Jeshi la Polisi; Mabibi na Mabwana; Nimefurahishwa na kuridhishwa na niliyoyasikia na kuyashuhudia kuhusu kozi inayomalizika leo. Walianza wanafunzi 296 na waliohitimu ni 289 na saba hawakumaliza kwa sababu mbalimbali. Gwaride lilikuwa zuri lenye kuonesha ukakamavu wa hali ya juu. Bahati mbaya, kwa sababu ya Baraka ya mvua, maonesho ya mbinu za kutuliza ghasia, ya mapigano ya singe na ya mapigano bila silaha (taekwondo) hayakuweza kufanyika. Kwa jumla mmenidhihirishia na kunifanya niamini kwamba maofisa mliowaandaa kwa kipindi cha miezi sita wana utayari wa hali ya juu wa kukabiliana na uhalifu wa aina zote nchini. Nakupongeza kwa dhati Ndugu Mkuu wa Chuo na wakufunzi wote kwa kazi nzuri mliyoifanya ya kuwapatia wahitimu hawa mafunzo yanayowaimarisha katika utendaji wa kazi zao, maadili ya kijeshi pamoja na kuheshimu haki za binadamu. Mheshimiwa Waziri; Nimefurahishwa sana na taarifa kwamba wanafunzi wanawake katika mafunzo haya mwaka huu walikuwa 46 ambalo ni ongezeko la maradufu kutoka wanafunzi 23 wa mwaka jana. Huu ni uthibitisho kwamba Jeshi la Polisi linatambua na kutekeleza kwa vitendo mkakati wa kitaifa wa kuongeza idadi ya wanawake kwenye nafasi za uongozi na uamuzi. Kwa jumla jitihada zenu za kujenga usawa wa kijinsia katika Jeshi la Polisi zina muelekeo mzuri na mnaendelea kupata mafanikio. Hata hivyo, bado mnayo au tunayo safari ndefu. Hapana budi juhudi za makusudi zichukuliwe kuongeza maafisa na askari wanawake. Nimeambiwa kuw kati ya mwaka 2005 hadi sasa wanawake 65 wamepandishwa vyeo na kushika nyadhifa za maamuzi. Kuongezeka kwa maofisa wa kike kunatoa fursa kwa Jeshi la Polisi kupanua huduma za dawati la jinsia nchini kushughulikia makosa ya ukatili dhidi ya wanawake na watoto. Kukosekana kwa maafisa wanawake wa kutosha inakuwa kikwazo cha kuanzisha madawati hayo na hivyo, kunafanya matukio ya ukatili dhidi ya wanawake na watoto kutokushughulikiwa ipasavyo. Si vyema kuacha matukio ya namna hiyo yawe yakimalizwa majumbani kifamilia badala ya kufikishwa polisi hivyo kuwa kichocheo cha ukatili huu kuendelea. Vitendea Kazi na Maslahi ya Polisi Mheshimiwa Waziri; Ndugu Mkuu wa Jeshi la Polisi; Tukiangalia nyuma tulikotoka na hapa tulipo sasa yapo mafanikio ya dhahiri tuliyoyapata katika ujenzi wa Jeshi la Polisi. Hata hivyo natambua kuwa bado hatujafika pale tunapopatarajia sote kwa sababu mbali mbali ikiwa ni pamoja na ile ya kutokupatiwa fedha za kutosha katika Bajeti. Wakati mwingine bajeti hutengwa lakini Hazina haina fedha inayostahili hili ni tatizo la Wizara zote na Idara zote wala siyo nyie pekee. Inatokana na kutokufikiwa kwa malengo ya ukusanyaji wa mapato na utovu wa nidhamu ya matumizi. Tunaendelea kubanana na tunaendelea kupata mafanikio kiasi. Hivyo basi, tunayo kazi kubwa ya kufanya mbele yetu jambo ambalo linaendelea kufanyika kadri fedha zinapopatikana. Mpaka sasa mambo mengi mazuri yamefanyika hasa katika utekelezaji wa mpango wa maboresho ya Jeshi la Polisi. Tumeongeza vyombo vya usafiri kwa Jeshi letu. Mwaka 2006, kwa mfano, Jeshi la Polisi lilikuwa na magari ya kutendea kazi 954 na pikipiki chache. Leo kuna magari 1,540 na pikipiki 834. Bado hayatoshi kulingana na mahitaji. Taratibu za kupata magari mengine mapya zinaendelea. Kinachosubiriwa kwa sasa ni Hazina kukamilisha taratibu za kupata mkopo kutoka nchi mbili rafiki ili magari yaje. Kama tujuavyo pia, Jeshi la Polisi linakabiliwa na uhaba mkubwa wa majengo yaani vituo vya polisi na nyumba za kuishi za maafisa na askari. Isitoshe, majengo mengi yaliyopo ni chakavu. Katika Mpango wa Maboresho ya Jeshi la Polisi kuondoa uhaba huu kwa kupata majengo mapya na kukarabati majengo chakavu kumepewa kipaumbele cha juu. Lengo ni kuweka mazingira mazuri ya kazi na kuwatoa askari kuishi uraiani na kurudi kambini. Kwa ajili hiyo Vituo vya Polisi kadhaa vilivyokuwa chakavu vimekarabatiwa na vipya kujengwa. Katika utekelezaji wa azma hii kwa mfano, vituo 12 vya Daraja la A vimekarabatiwa na vipya 7 vimejengwa. Nyumba 220 zilikarabatiwa pamoja na ofisi 5 na mahanga 12. Bahati mbaya mpango wa ujenzi wa nyumba za kuishi tuliouanza mwaka 2007 tuliusitisha baada ya ujenzi wa nyumba mpya 394, kwa sababu mkopo tulioupata ulikuwa ghali sana. Tulikopa shilingi bilioni 23 lakini tutajikuta kuwa tutakuja kulipa shilingi bilioni 100. Jitihada za kupata nafuu ya riba hazijafanikiwa. Hivyo basi, tukaona tuachane na wakopeshaji hao tutafute vyanzo vingine. Hivi sasa mpango wa kujenga nyumba 10,000 umekamilika kinachosubiriwa ni Hazina kukamilisha taratibu za mkopo kutoka chanzo nafuu ili utekelezaji uanze. Mhehimiwa Waziri; Ndugu Mkuu wa Jeshi la Polisi; Kama mjuavyo tumeendelea kuboresha maslahi ya askari katika Jeshi la Polisi na mtakumbuka kuwa nilikuta shilingi 84,000 ndicho kima cha chini cha mshahara wa askari. Leo hii ni zaidi ya mara nne na nusu ya ilivyokuwa mwaka 2005. Posho ya chakula nayo imeongezwa kutoka shilingi 40,000 mwaka 2005 hadi shilingi 180,000 za sasa. Hatua za kuboresha zaidi maslahi zinaendelea kwani tunatambua haja na hoja ya kufanya hivyo. Hali kadhalika tumetoa msukumo maalum katika upandishaji wa vyeo kwa wale wanaostahili. Kulikuwepo na ucheleweshaji mkubwa na kuwavunja moyo maofisa na askari. Hadi mwaka 2015 maafisa 2,846 walipandishwa vyeo ikilinganishwa na 83 mwaka 2005. Wakaguzi 5,079 walipandishwa vyeo ikilinganishwa na wakaguzi 182 mwaka 2005. Jambo la kufurahisha ni kuwa askari wa kawaida 17,619 nao walipandishwa vyeo ikilinganishwa na 2,073 mwaka 2005. Katika kipindi hiki pia, tulifanyia marekebisho ya muundo wa Jeshi la Polisi Makao Makuu ili ulingane na mahitaji ya wakati. Jeshi limepanuka sana kwa idadi hivyo lazima muundo urekebishwe ili kurahisisha utendaji. Kwa sababu hiyo kamisheni zimeongezeka kutoka 4 hadi 8. Nafurahi pia kwamba hatua za makusudi zimechukuliwa kuajiri wasomi. Kwa sababu hiyo naambiwa idadi yao imeongezeka kutoka 2,103 mwaka 2005 na kufikia 26,284 hivi sasa. Hii ni muhimu katika kuliwezesha Jeshi letu kuwa la kisasa. Hata idadi ya wanawake wasomi nayo imeongezeka kutoka 549 na sasa wako 5,884. Nawaomba mdumishe msimamo huo kwani huko mbele tuendako Jeshi letu lisipokuwa na wasomi wa kutosha litashindwa kukabili uhalifu unaoendeshwa kwa mbinu mpya, maarifa na teknolojia ya kisasa. Mapambano dhidi ya Uhalifu Mheshimiwa Waziri, Ndugu Mkuu wa Jeshi la Polisi; Makamishna; Viongozi wengine na Wahitimu; Kwa hatua tuliyofikia sasa ya utekelezaji wa Mpango wa Maboresho ya utekelezaji wa Jeshi letu umeboreka sana. Mtakumbuka kwa mfano kuwa, wakati wa kampeni za Uchaguzi Mkuu wa mwaka 2005 na wakati naanza kazi ya uongozi wa taifa letu hali ya ujambazi nchini ilikuwa mbaya. Niliahidi kuwa hatutawaacha majambazi kutamba. Tumetimiza ahadi hiyo kutokana na jitihada zenu. Majambazi hawatambi kama zamani na matukio ya uhalifu yamekuwa yakipungua. Pamoja na kwamba matukio ya uhalifu nayo yamekuwa yanashuka, pamejitokeza matukio ya uhalifu wa kupitia mitandao ambayo mwaka 2005 hayakuwepo, na sasa yameanza kukua kwa kasi. Jeshi letu halina budi kujipanga vizuri kukabiliana na mabadiliko haya. Natoa pongezi za dhati kwa hatua mnazochukua kwa ajili hiyo na mafanikio mnayoyapata. Ongezeni bidii maradufu. Hali kadhalika, lazima tuongeze juhudi na maarifa kwa upande wa kudhibiti mauaji ambayo yameongezeka kutoka 2,775 mwaka 2005 hadi 3,775 ya sasa. Hili ni ongezeko la wastani wa asilimia 26 au sawa na asilimia 2.6 kwa mwaka. Mheshimiwa Waziri; Viongozi na Askari; Napenda kutumia nafasi hii kuwataka mfanye kila linalowezekana tukomeshe mauaji ya ndugu zetu wenye ualbino na kukatwa viungo vyao vya mwili wawapo hai. Hii ni aibu ambayo nchi yetu haina budi kuondokana nayo. Natambua jitihada na mfanikio yaliyopatikana katika kupambana na ukatili huu tangu ulipojitokeza mwaka 2006. Kwa vile tulifanikiwa mwaka 2010 kutokuwepo na tukio hata moja inaonesha kuwa tatizo hilo linaweza kudhibitiwa na hata kumalizwa. Tutumie maarifa ya wakati ule na kuyaboresha kulingana na wakati tulionao. Lazima tuwasake mpaka tuwapate watumiaji wa viungo vya maalbino, watu wanaowauzia na hawa nao tujue wanavipata kwa nani. Na kubwa zaidi lazima tuwatambue wale wanaojifanya mafundi wa kumuongezea mtu bahati kwa kutumia viungo vya albino. Mimi naamini tukifanikiwa kuwatambua watu hao na kuwadhibiti, tatizo hili tutakuwa tumelidhibiti na mauaji kuyakomesha. Lazima vita hii tupigane bila ajizi na lazima tushinde. Mheshimiwa Waziri; Ndugu Mkuu wa Jeshi la Polisi; Viongozi na Askari; Lazima pia tuongeze nguvu maradufu katika mapambano dhidi ya biashara na matumizi ya dawa za kulevya nchini. Natambua na kufarijika na jitihada zinazoendelea kufanyika na mafanikio ya kutia moyo katika vita hivi. Nawapongeza kwa kutiwa nguvuni kwa watuhumiwa 935 wakiwemo baadhi ya vigogo wa biashara hii haramu duniani kukamatwa na kesi 19 kufunguliwa Mahakamani mwaka uliopita. Ni ushahidi tosha wa dhamira ya dhati ya Serikali kudhibiti tatizo hili hapa nchini. Ni ukweli ulio wazi hata hivyo, kuwa tatizo bado ni kubwa hivyo basi lazima tuongeze juhudi. Kutungwa kwa Sheria mpya ya Kudhibiti na Kupambana na Dawa za Kulevya kunatoa fursa ya kuongeza nguvu ya mapambano dhidi ya janga hili nchini. Bado Jeshi la Polisi litaendelea kutegemewa kuongoza juhudi hizi. Lazima tufanye hivyo na tuonekane tunafanya hivyo. Tusikubali wahalifu wanaojihusisha na biashara na matumizi ya dawa za kulevya wakatuzidi nguvu. Itakuwa ni maangamizi kwa taifa letu. Mheshimiwa Waziri; Viongozi na Askari; Ugaidi ni tishio lingine la kiusalama nchini ambalo hatuna budi kulidhibiti. Natoa pongezi nyingi kwa Jeshi letu la Polisi kwa kazi kubwa na nzuri mnayoifanya katika kupambana na ugaidi nchini. Kazi iliyofanyika miaka miwili iliyopita katika kupambana na uhalifu huu hatari ni ya kupigiwa mfano. Ninaposema hivi sina maana kuwa tumefanikiwa kukomesha vitendo au matishio ya ugaidi nchini. Tatizo halijesha. Tishio na hatari ya ugaidi bado tunayo na tunaishi nayo. Tunachotakiwa ni kuendeleza jitihada mnazozifanya sasa kwa kushirikiana na vyombo vingine vya dola na wananchi. Tumefanya vizuri mpaka hapa tuazimie kufanya vizuri zaidi miaka ijayo. Sisi katika Serikali tutaendelea kufanya kila tuwezalo kuwawezesha. Ulinzi Shirikishi Mheshimiwa Waziri; Ndugu Mkuu wa Jeshi la Polisi; Kwa kweli natoa pongezi maalum kwenu kwa kuanzisha mkakati kabambe wa kushirikisha wananchi katika shughuli za ulinzi na usalama wa raia. Utekelezaji mzuri wa mkakati huu umeongeza imani ya wananchi kwa Jeshi lao na kushirikiana nalo. Wananchi wamekuwa wanatoa taarifa za uhalifu kwa wingi na kuwezesha uhalifu kuzuiliwa na wahalifu kutiwa nguvuni. Naomba mkakati huu muuendeleze na kuuboresha. Kazi ya Polisi bila kushirikisha wananchi haiwezi kufanikiwa. Imarisheni vikundi vya ulinzi shirikishi (neighbourhood watch) na kubwa zaidi hakikisheni kuwa uchangiaji wa rasilimali kwenye mfuko wa ulinzi shirikishi unakuwa wa ufanisi mkubwa zaidi. Nimefurahishwa na taarifa kuwa katika kutekeleza maazimio ya kupambana na uhalifu kikanda, Tanzania ilishika nafasi ya kwanza mara mbili mfululizo (miaka 2011 na 2012). Nafasi hizi hutangazwa katika Mkutano Mkuu wa Kanda unaofanyika kila baada ya miaka miwili. Mkutano mwingine utafanyika mwaka huu. Ni matarajiao yetu kuwa Jeshi letu litaendelea kushikilia kombe kwa muhula wa tatu mfululizo. Hali kadhalika, katika Mkutano Mkuu wa Interpol uliofanyika Novemba, 2012 huko Roma, Italia, Tanzania ilitangazwa kuwa ya kumi bora duniani katika kujihusisha na masuala ya ulinzi wa amani kwa upande wa askari wa kike. Katika Mkutano Mkuu wa Novemba, 2014, utaratibu huu wa ushindani katika eneo hili hakuendelea tena. Hata hivyo, Tanzania ilikuwa nchi ya kwanza kuanza kutekeleza azimio la “turn back crime” linalohamasisha jamii kushiriki katika kuzuia uhalifu sawa na kampeni ya “Utii wa Sheria bila Shuruti”, ambayo ilianza mwaka 2012. Aidha, Tanzania ilitangazwa kuwa nchi ya 19 kati ya nchi 190 wanachama wa Interpol, kwa kuitambua hati ya kusafiria ya Interpol. Hii inaonesha ushirikiano wa hali ya juu katika kutekeleza maazimio mbalimbali yanayotolewa na Interpol. Mheshimiwa Waziri; Nilipokuwa kwenye kikao cha Baraza la Mawaziri hivi karibuni kuzungumzia mwelekeo wa mapato ya Serikali, Jeshi la Polisi lilisifiwa kwa kukusanya asilimia 254 ya lengo la mapato kupitia faini na tozo mbali mbali. Nawapongeza kwa mafanikio hayo. Nawashauri muangalie uwezekano wa kutumia teknolojia ya kisasa kama vile kuwatambua madereva wanaofanya makosa kwa kutumia kamera na kuwapelekea taarifa kwa njia ya mitandao na kisha malipo ya faini yakafanywa kwa mitandao au kwa kulipia benki. Mbinu hii ni ya uhakika kwa kuwa inatoa fursa kwa sheria kusimamiwa muda wote na inaziba mianya ya mapato kuvuja kwa kuondoa muingiliano kati ya msimamizi wa sheria na dereva mkosaji. Vita Dhidi ya Rushwa Mheshimiwa Waziri; Ndugu Mkuu wa Jeshi la Polisi; Viongozi wa Jeshi la Polisi wa Ngazi mbalimbali; Maafisa wote wa Polisi na Askari; Lazima muongeze sana jitihada za kupambana na rushwa katika Jeshi la Polisi. Hisia za jamii kuhusu rushwa kwa upande wa Jeshi la Polisi bado si nzuri. Tafiti nyingi zihusuzo rushwa katika Idara za Serikali hazijaacha kulitaja Jeshi letu hili muhimu. Hisia hizi si vizuri kuachwa kuendelea. Kuna hatari ya kumong’onyoka kabisa imani ya jamii kwa Jeshi la Polisi Tanzania. Tatizo hili lipo ndani ya uwezo wenu kulimaliza: linawahusu ninyi. Mnajuana. Msioneane muhali kuambiana ukweli na kuchukua hatua thabiti kuwawajibisha wale miongoni mwenu wanaoleta sifa mbaya kwa Jeshi letu. Najua ni wachache sana lakini mkiwaacha bila kuwachukulia hatua inaleta sifa mbaya kwa wote. Kuna msemo wa Kiswahili usemao:”Samaki mmoja akioza wote wameoza au nazi mbovu harabu ya nzima”. Msikubali, Waondoeni samaki waliooza na nazi mbovu. Hivyo, vitendo vya rushwa siyo vya kuvumiliwa na Jeshi la Polisi. Polisi lazima iendelee kuwa chombo cha wananchi wote wasio na kitu na wenye nacho. Zaidi kiwe chombo rafiki kwa maskini ambao wako katika hatari zaidi ya kuonewa na kudhulumiwa haki zao kutokana na unyonge wao. Mdumishe Amani Wakati wa Uchaguzi Mheshimiwa Waziri; Ndugu Mkuu wa Jeshi la Polisi; Makamishna na Viongozi Waandamizi; Maafisa na Askari; Bila shaka mnatambua kuwa mwaka huu ni wa aina yake kwa nchi yetu na kwa Jeshi la Polisi. Ni mwaka wa matukio makubwa matatu ya lazima kikatiba: Uandikishaji wa Wapiga Kura, Kura ya Maoni kuhusu Katiba Inayopendekezwa na Uchaguzi Mkuu wa Rais, Wabunge na Madiwani. Lazima tuhakikishe kuwa yanafanyika kwa salama na amani. Katika hali ya kawaida haya si matukio ya kusumbua vichwa vyetu kiusalama. Lakini, katika mazingira yetu tunayoyajua sote kuna kila dalili mambo yanaweza kuwa kinyume cha matarajio yetu sote. Hivyo, Jeshi la Polisi halina budi kuitambua hali hiyo na kujiandaa ipasavyo kukabiliana na jambo lolote linaloweza kuhatarisha usalama. Napenda kuwaahidi kuwa Serikali itawasaidia kadri ya uwezo wake kuwapatia mahitaji yenu muhimu ili kwa ukamilifu muweze kutimiza wajibu wenu wa kulinda usalama wa nchi yetu, watu wake na mali zao. La msingi kwenu ni kujipanga vizuri. Wajibu wa Wahitimu Mheshimiwa Waziri; Mabibi na Mabwana; Nawapongeza sana wahitimu wetu waliomaliza leo. Tumeisikia taarifa ya Mkuu wa Chuo kuwa wamehitimu wanafunzi 290 ambao wamefaulu kwa kiwango kizuri na kustahili kupandishwa cheo na kuwa Warakibu Wasaidizi. Walianza 297 na 290 wamefuzu. Nawapongeza sana. Mwaka jana jumla ya Wakaguzi 197 walisajiliwa kwa mafunzo kama haya katika Chuo hiki na wote walifaulu katika kiwango cha kupandishwa cheo kuwa Warakibu Wasaidizi. Ndugu Wahitimu; Jeshi la Polisi limekamilisha jukumu lake, kazi ni kwenu sasa. Mkawe viongozi wazuri na watendaji bora. Ninatoa rai kwa Warakibu Wasaidizi wapya mkayatumie kwa vitendo mafunzo mliyoyapata hapa chuoni. Utendaji wenu uwe bora. Mkawaongoze vyema maafisa na askari watakaokuwa chini ya uongozi wenu. Hayo ndiyo matumaini yangu, ya Waziri wenu, ya IGP, Wakufunzi wenu na kila mmoja katika Jeshi la Polisi. Lazima mkaonekane mmebadilika kiutendaji na kuwa wazuri zaidi kuliko mlivyokuwa awali. Hitimisho Mheshimiwa Waziri; Ndugu Mkuu wa Jeshi la Polisi; Mabibi na Mabwana; Tunapojivunia Tanzania kuwa kisiwa cha amani na utulivu kwa namna maalum tunajivunia mchango mkubwa unaotolewa na Jeshi la Polisi katika kulinda usalama wa nchi pamoja na maisha na mali za raia. Natambua kazi kubwa na nzuri muifanyayo iliyotufikisha hapa tulipo sasa. Tudumishe kazi hiyo njema na kuiboresha. Sisi Serikali tutaendelea kusaidiana katika kutekeleza mpango wa Maboresho ya Jeshi la Polisi ili mfanye vizuri zaidi. Baada ya kuyasema hayo, napenda kuchukua nafasi hii kutamka rasmi kuwa Mafunzo ya Uongozi katika ngazi ya Warakibu Wasaidizi yamefungwa rasmi. Pili, kwamba wanafunzi wote wamepandishwa vyeo kutoka vyeo vya Wakaguzi na kuwa Warakibu Wasidizi wa Polisi kuanzia leo tarehe 23 Machi, 2015. Asanteni kwa kunisikiliza. 