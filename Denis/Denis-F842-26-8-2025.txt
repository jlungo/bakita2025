  HOTUBA  YA  WAZIRI  WA  VIWANDA  NA  BIASHARA  KWENYE  UFUNGUZI  WA  MKUTANO  WA  MAAFISA  BIASHARA  WA  MIKOA  NA  WAKUU  WA  IDARA  ZA  VIWANDA  BIASHARA  NA  UWEKEZAJI  KATIKA  HALMASHAURI  ZA  TANZANIA  BARA  UTAKAOFANYIKA  TAREHE  06  APRILI,  2024  MKOANI  MOROGORO      Dkt.  Hashil  Abdallah,  Katibu  Mkuu  Wizara  ya  Viwanda  na  Biashara;      Ndugu  Adolf  Ndunguru,  Katibu  Mkuu  Ofisi  ya  Rais,  TAMISEMI;      Katibu  Tawala  Mkoa  wa  Morogoro;      Mkuu  wa  Wilaya  Morogoro;      Ndugu  Godfrey  Simango  Nyaisa,  Afisa  Mtendaji  Mkuu  wa  BRELA;      Wakuu  wa  Taasisi  mliopo;      Wajumbe  wa  Menejimenti  za  Wizara  na  BRELA;      Maafisa  Biashara  wa  Mikoa;      Wakuu  wa  Idara  za  Viwanda,  Biashara  na  Uwekezaji  katika  Mamlaka  za  Serikali  za  Mitaa;      Waandishi  wa  Habari;      Mabibi  na  Mabwana.  Nawasalimu  Kwa  Jina  la  Jamhuri  ya  Muungano  wa  Tanzania!  Awali  ya  yote  napenda  kuchukua  fursa  hii  kumshukuru  Mwenyezi  Mungu,  Mwingi  wa  Rehma  kwa  kutuwezesha  kukutana  mahali  hapa  siku  hii  ya  leo  tukiwa  na  afya  tele  kwa  ajili  ya  kushiriki  mkutano  huu  muhimu  baina  ya  Wizara  pamoja  na  Maafisa  Biashara  wa  Mikoa  na  Wakuu  wa  Idara  za  Biashara,  Viwanda  na  Uwekezaji  kwa  lengo  la  kukaa  pamoja  na  kujadili  mustakabali  wa  kukumbushana  wajibu  wetu  ili  kuboresha  zaidi  utendaji  wa  majukumu  yetu.  Pili,  napenda  kukushukuru  Mheshimiwa  Mohamed  Mchengerwa  (Mb.),  Waziri  wa  Nchi  Ofisi  ya  Rais  Tamisemi  kwa  kukubali  kuacha  majukumu  yako  na  kuja  kujumika  nasi  katika  kikao  hiki  muhimu.  Nakushukuru  sana!  Natambua  kuwa  wewe  ndiyo  msimamizi  mkuu  wa  utekelezaji  wa  sera  zinazosimamia  sekta  ya  viwanda,  biashara  na  uwekezaji  katika  mikoa  na  Halimashauri  zote  nchini.  Hivyo,  kiufupi  kikao  hiki  ni  chetu  sote  kwani  kitasaidia  kuborehsa  utendaji  kazi  kwa  Maafisa  hawa.  Ndugu  Washiriki;  Kipekee  namshukuru  Mheshimiwa  Rais  wa  Jamhuri  ya  Muungano  wa  Tanzania  Dkt.  Samia  Suluhu  Hassan  kwa  kuendelea  kuniamini  kuhudumu  katika  Wizara  ya  Viwanda  na  Biashara.  Pia,  ninamshukuru  Mheshimiwa  Rais  kwa  kuridhia  uanzishaji  wa  Idara  ya  Viwanda  Biashara  na  Uwekezaji  katika  Mamlaka  za  Serikali  za  Mitaa.  Ni  kwa  muda  mrefu  suala  hili  limekuwa  katika  mchakato  lakini  ni  katika  kipindi  hiki  cha  Serikali  ya  Awamu  ya  Sita,  suala  hili  limepata  jawabu  na  sasa  kuna  Idara  katika  Halmashauri  zetu  ya  kusimamia  na  kuratibu  utekelezaji  wa  Sera,  Sheria  Kanuni  na  Miongozo  mbalimbali  ya  kusimamia  masuala  ya  Biashara,  Viwanda  na  Uwekezaji  katika  Halmashauri  na  Mikoa  yetu.  niwashukuru  Afisa  Mtendaji  Mkuu  wa  BRELA  na  timu  yake  kwa  kutuwezesha  kukutana  hapa  katika  mkutano  huu.  Natambua  kwamba  BRELA  ikiwa  ni  Wakala  ya  Serikali  iliyo  chini  ya  Wizara  yangu,  ina  mambo  mengi  ya  kutekeleza  lakini  wameona  umuhimu  mkubwa  wa  kuwa  na  Mkutano  huu  kati  yangu,  Maafisa  Biashara  wa  Mikoa  yote  na  Wakuu  wa  Idara  za  Uwekezaji  Viwanda  na  Biashara  katika  Mamlaka  za  Serikali  za  Mitaa  Tanzania  Bara.  Niwashukuru  Wakuu  wa  Mikoa,  Makatibu  Tawala  na  Wakurugenzi  wa  Halmashauri  kutoka  Mikoa  yote  Tanzania  Bara  kwa  kuwaruhusu  Maafisa  Biashara  Mikoa  na  Wakuu  wa  Idara  za  Uwekezaji,  Viwanda  na  Biashara  kuja  kushiriki  katika  Mkutano  huu.  Niwapongeze  Maafisa  Biashara  wa  Mikoa  na  Wakuu  wa  Idara  mliopo  hapa  kwa  fursa  hii  mliyoipata  ya  kuhudhuria  mkutano  huu  muhimu.  Nichukue  nafasi  hii  pia  kuwapongeza  kwa  kuaminiwa  kuwa  Wakuu  wa  Idara  hii  mpya  ambayo  ni  muhimu  sana  katika  ujenzi  wa  Mazingira  wezeshi  ya  uwekezaji,  uanzishaji  na  uendelezaji  wa  viwanda  na  biashara.  Ni  mategemeo  yangu  kuwa  mkutano  huu  utakuwa  ni  nafasi  nzuri  ya  kuelewa  vizuri  majukumu  yenu  na  matarajio  ya  Serikali  hususan  Mh.  Rais  aliyeianzisha  Idara  hii.  Mwisho  lakini  si  Kwa  Umuhimu,  Niwashukuru  Waandishi  wa  Habari  kwa  kutenga  muda  na  rasilimali  zenu  kuwepo  hapa  na  kushiriki  ufunguzi  wa  Mkutano  huu,  ni  imani  yangu  kuwa  taarifa  za  mkutano  huu  zitawafikia  wananchi  kwa  haraka  na  katika  njia  mbalimbali  ili  wapate  ufahamu  wa  uwepo  wa  Idara  hii  katika  Halmashauri  na  waweze  kuzitumia  kwa  huduma  za  urasimishaji  wa  Biashara  viwanda  na  uwekezaji  kwa  ujumla.  Ndugu  Washiriki;  Nimeona  ni  muhimu  kuitisha  Mkutano  huu  kati  yangu  na  ninyi  ili  tuweze  kujadili  kwa  pamoja  majukumu  tuliyonayo  na  kujipanga  kwa  ajili  ya  kufikia  malengo  na  matarajio  ya  Serikali  katika  kuanzisha  Idara  hiyo.  Tunafahamu  kwamba  Idara  hii  imeanzishwa  hivi  karibu  ili  kutatua  changamoto  za  kimuundo  zilizosababisha  kutokuwa  na  uratibu  mzuri  wa  Masuala  ya  Viwanda,  Biashara  na  Uwekezaji  pamoja  na  kushindwa  kuwatumia  kikamilifu  Maafisa  Biashara  katika  shughuli  za  kisekta.  Hali  hii  ilisababisha  changamoto  kwa  Serikali  kutofikia  malengo  yake,  hasa  ikizingatiwa  kuwa  utekelezaji  wa  shughuli  za  Wizara  hufanyika  katika  ngazi  za  Mikoa  na  Halmashauri.  Ili  kutatua  changamoto  hizo,  Serikali  iliandaa  Muundo  wa  Mgawanyo  wa  Majukumu  ya  Sekretarieti  za  Mikoa  na  Mamlaka  za  Serikali  za  Mitaa  wa  tarehe  29  Januari  2022,  ambao  ulianzisha  Idara  ya  Viwanda,  Biashara  na  Uwekezaji,  baadae  Wizara  yangu  kwa  kushirikiana  na  Ofisi  ya  Rais  -  TAMISEMI  tulitoa  Mwongozo  wa  utekelezaji  wa  Muundo  Mpya  wa  Sekretarieti  za  Mikoa  na  Mamlaka  ya  Serikali  za  Mitaa  ukijumuisha  uwepo  wa  Idara  ya  Viwanda  Biashara  na  Uwekezaji.  Ni  matumaini  yangu  kuwa,  Mwongozo  huo  utatumika  kama  nyenzo  muhimu  ya  kusimamia  utekelezaji  wa  majukumu  ya  Sekta  za  Uwekezaji,  Viwanda  na  Biashara  nchini.  Ndugu  Washiriki;  Wizara  ya,  Viwanda  na  Biashara  inatekeleza  majukumu  yake  ya  kimuundo  kwa  kuzingatia  Muundo  wa  Utumishi  wa  Umma  wa  mwaka  2022,  maelekezo  ya  Viongozi  Wakuu  wa  Serikali,  sambamba  na  mipango  mbalimbali  ya  kitaifa  na  kimataifa  kama  ilivyoainishwa  kwenye  Malengo  ya  Maendeleo  Endelevu  ya  Umoja  wa  Mataifa  (SDGs  2030);  Agenda  ya  Afrika  2063;  Dira  ya  Taifa  ya  Maendeleo  2025;  Ilani  ya  Chama  cha  Mapinduzi  (CCM)  ya  Mwaka  2020-2025;  na  Mpango  wa  Tatu  wa  Maendeleo  wa  Taifa  wa  Miaka  Mitano  2021/22-2025/26.  Ili  kutekeleza  majukumu  hayo,  Wizara  inatumia  nyenzo  mbalimbali  ikiwemo  Sera,  Sheria,  Kanuni  na  Miongozo  ili  kusimamia  sekta  hizo.  Wizara  kwa  kushirikiana  na  wadau  mbalimbali  wa  sekta  ya  Uwekezaji,  Viwanda  na  Biashara  imeendelea  kuboresha  mazingira  ya  kuanzisha  na  kufanya  biashara,  uwekezaji  na  uendelezaji  wa  viwanda,  kwa  kuweka  mifumo  yenye  tija  ili  kuchochea  mageuzi  ya  sekta  hizo  na  hatimaye  kuleta  maendeleo  jumuishi  na  endelevu  kwa  kutumia  rasilimali  zilizopo  na  kuzingatia  umuhimu  wa  sekta  katika  kukuza  uchumi  na  kuongeza  fursa  za  ajira.  Baadhi  ya  mifumo  hii  ni  pamoja  na  Mfumo  wa  Ufuatiliaji  na  Tathimini,  Mfumo  wa  Ukusanyaji  Mapato,  Mifumo  ya  sajili  za  kibiashara  na  ya  Utoaji  wa  Leseni.  Ndugu  Washiriki;  Muundo  wa  sasa  uliopitishwa  mwaka  2022  na  Mwongozo  uliotolewa  umeainisha  majukumu  ya  Idara  ya  Viwanda,  Biashara  na  Uwekezaji  katika  Sekretariati  za  Mikoa  na  Mamlaka  za  Serikali  za  Mitaa  (LGAs)  katika  kusimamia  maendeleo  ya  viwanda,  biashara  na  uwekezaji  kupitia  Sera  na  Mikakati  mbalimbali  inayosimamia  sekta  hizo  nchini.  Ni  matarajio  yangu  na  Serikali  kwa  ujumla  kuwa  Mwongozo  huu  utaongeza  ufanisi  na  kuleta  ustawi  wa  sekta  za  viwanda,  biashara  na  uwekezaji  pamoja  na  kuchochea  maendeleo  ya  ukuaji  wa  uchumi  nchini.  Ndugu  Washiriki;  Mwongozo  huo  una  lengo  la  kujenga  uelewa  wa  pamoja  na  misingi  ya  utekelezaji  wa  majukumu  ya  idara  ya  viwanda  biashara  na  uwekezaji  ili  kuwa  na  mazingira  bora  na  shindani  ya  uwekezaji  na  ukuaji  shirikishi  wa  viwanda  na  biashara,  kutafsiri  kwa  vitendo  uwepo  wa  Idara  hiyo  katika  Mikoa  na  Halmashauri  zetu  na  kuongeza  ufanisi  katika  utekelezaji  wa  majukumu  ya  Watalaam  wa  Biashara  wanaohudumia  sekta  ya  viwanda  na  biashara  kwenye  Sekretarieti  za  Mikoa  na  Mamlaka  za  Serikali  za  Mitaa.  Malengo  mahususi  ya  Mwongozo  huu  ni  pamoja  na:-  Kuimarisha  uratibu  na  usimamizi  wa  utekelezaji  wa  masuala  ya  sekta  ya  viwanda  na  biashara  katika  ngazi  ya  Mikoa  na  Halmashauri;  Kuwezesha  watendaji  wa  Serikali  na  wadau  mbalimbali  kuelewa  majukumu  na  shughuli  zinazotekelezwa  kwenye  Sehemu  na  Idara  ya  Viwanda,  Biashara  na  Uwekezaji.  Kuratibu  upatikanaji,  uchambuzi  na  utoaji  wa  taarifa  za  utekelezaji  wa  masuala  yanayohusu  sekta  ya  viwanda  na  biashara;  na  Kuongeza  uwajibikaji  na  uwazi  wa  Wataalam  wa  Biashara  katika  kusimamia  maendeleo  ya  sekta  ya  viwanda,  biashara  na  uwekezaji  nchini.  Ndugu  Washiriki;  Muundo  huo  pia  umeainisha  majukumu  ya  Wataalam  wa  Biashara  katika  Sehemu  na  Idara  ya  Viwanda,  Biashara  na  Uwekezaji  katika  ngazi  za  Mikoa  na  Halmashauri  kwa  kuzingatia  uwepo  wa  Katibu  Tawala  Msaidizi  anayeshughulikia  masuala  ya  Viwanda,  Biashara  na  Uwekezaji  ambaye  anawajibika  kwa  Katibu  Tawala  Mkoa  na  Mkuu  wa  Idara  ya  Viwanda  Biashara  na  Uwekezaji  katika  ngazi  ya  halmashauri  ambaye  anawajibika  kwa  Mkurugenzi  wa  Halmashauri.  Katika  Mkutano  huu,  tutapitia  kwa  pamoja  majukumu  ya  sehemu  ya  Viwanda,  Biashara  na  Uwekezaji  katika  Sekretarieti  za  Mikoa  na  majukumu  ya  Idara  za  Viwanda,  Biashara  na  Uwekezaji  katika  Mamlaka  za  Serikali  za  Mitaa.  Ndugu  Washiriki;  Nimewaiteni  ninyi  nikitambua  kwamba  ndiyo  mlioaminiwa  kuongoza  sehemu  na  Idara  za  Viwanda  Biashara  na  Uwekezaji  katika  Mamlaka  zenu  ili  tuyatafsiri  na  kuyaelewa  kwa  pamoja  majukumu  mliyonayo,  matarajio  na  matokeo  tarajiwa  ya  uanzishwaji  wa  Sehemu  na  Idara  hizo  katika  maeneo  yenu.  Kama  ninyi  viongozi  msipo  zielewa  na  kuzitafsiri  ipasavyo  itakuwa  ni  vigumu  kwa  Maafisa  walio  chini  yenu  kuweza  kutafsiri  na  kuelewa  majukumu  yao  na  kuyatekeleza  inavyopaswa.  Ndugu  Washiriki;  Mwongozo  umeweka  utaratibu  wa  uratibu  wa  masuala  ya  Kisekta  katika  Ngazi  zote  za  Serikali  yaani  ngazi  ya  Ofisi  ya  Rais-TAMISEMI,  Ngazi  ya  Wizara  ya  Viwanda  na  Biashara,  Ngazi  za  Mikoa  na  katika  Ngazi  za  Mamlaka  za  Serikali  za  Mitaa  bila  kusabisha  mgongano  wa  maslahi  au  ya  kiutendaji.  Ni  vema  kila  mhusika  akafahamu  majukumu  na  mipaka  yake,  mahusiano  ya  kiutendaji  na  kiwajibikaji  katika  uratibu  na  utekelezaji  wa  masuala  ya  kisekta.  Pia,  Mwongozo  huo  umeweka  mfumo  wa  Ufuatiliaji  na  tathmini  utakaotumika  kufuatilia  mwenendo  na  maendeleo  ya  utekelezaji  wa  mwongozo  huu  na  matokeo  au  tija  ya  kuanzishwa  kwa  sehemu  na  Idara  ya  Viwanda  Biashara  na  Uwekezaji  katika  Mikoa  na  Halmashauri.  Mfumo  wa  Ufuatiliaji  na  Tathmini  unatumika  sambamba  na  Mwongozo  wa  Maafisa  Biashara  katika  kusimamia  utekelezaji  wa  shughuli  za  Wataalam  wa  Biashara.  Hivyo  basi,  mfumo  wa  ufuatiliaji  na  tathmini  unashughulikia  kazi  zote  zinazofanywa  wakati  au  baada  ya  utekelezaji  wa  majukumu  ya  Idara  katika  kufafanua,  kuchagua,  kukusanya,  kuchambua  na  kutumia  tarifa  za  utekelezaji.  Mfumo  wa  Ufuatiliaji  na  Tathmini  utatoa  picha  ya  wazi  ni  nini  kimetendeka,  wapi  pametekelezwa  vizuri  au  vibaya  na  kutambua  maeneo  yanayohitaji  uboreshaji,  na  kutoa  mapendekezo  kwa  hatua  za  baadaye.  Ndugu  Washiriki;  Kama  mnavyofahamu,  Serikali  ya  Awamu  ya  Sita  inayoongozwa  na  Mheshimiwa  Dkt.  Samia  Suluhu  Hassan,  Rais  wa  Jamuhuri  ya  Muungano  wa  Tanzania,  imedhamiria  kuboresha  na  kuimarisha  mazingira  ya  biashara  nchini  ili  kuendana  na  azma  ya  kufanya  mageuzi  ya  kiuchumi  na  viwanda  kwa  ajili  ya  kuleta  maendeleo  endelevu  ya  jamii,  kama  ilivyoainishwa  katika  Dira  ya  Taifa  ya  Maendeleo  2025  na  Mpango  wa  Tatu  wa  Maendeleo  wa  Miaka  Mitano  (FYDP  III).  Napende  kuchukua  nafasi  pia  kuwakumbusha  kwamba  dunia  imeshaingia  katika  Mapinduzi  ya  Nne  ya  Viwanda  (4th  Industrial  Revolution)  ambayo  yanajikita  katika  matumizi  makubwa  ya  teknolojia  yanayohusisha  matumizi  makubwa  ya  Akili  Mnemba  (Artificial  Intelligence),  uharaka  wa  utoaji  wa  huduma,  watu  kukutana  kidigitali  na  uwepo  wa  maarifa  ya  kutosha  na  yasiyo  na  mipaka  kwa  jamii  kwa  njia  za  kidigitali.  Mapinduzi  haya  yanaenda  kuongeza  ushindani,  kukuza  uchumi  kwa  kasi  na  kuongeza  uzalishaji  wa  bidhaa  na  huduma  kwa  njia  za  kidigitali.  Ndugu  Washiriki;  Katika  kufanikisha  dhamira  hiyo,  na  kuendana  na  Mapinduzi  ya  nne  ya  Viwanda,  sehemu  na  Idara  zilizoanzishwa  katika  Sekratarieti  za  Mikoa  na  Mamlaka  za  Serikali  za  Mitaa,  zinatakiwa  kuchochea  ukuaji  wa  sekta  ya  viwanda,  biashara  na  uwekezaji  na  kuboresha  uratibu  na  usimamizi  wa  utekelezaji  wa  mipango,  mikakati  na  programu  mbalimbali  za  kisekta.  Je  tumejipangaje?).  Ndugu  Washiriki;  Nafahamu  juhudi  ambazo  zimekuwa  zilifanyika  na  Serikali  hususani  BRELA  ya  kutoa  mafunzo  kwa  Maafisa  Biashara  kuhusu  Sheria  ya  Leseni  za  Biashara  Sura  208,  Sheria  ya  Taifa  ya  Usajili  na  Leseni  za  Viwanda  Sura  ya  46  na  shughuli  za  Sajili  mbalimbali  zinazofanywa  na  BRELA.  Nimetaarifiwa  kwamba  Tangu  kuanza  kutolewa  kwa  mafunzo  haya  mwaka  wa  fedha  2021/22,  Maafisa  Biashara  637  wa  Tawala  za  Mikoa  na  Mamlaka  za  Serikali  za  Mitaa  wamenufaika  kutoka  Mikoa  yote  26  ya  Tanzania  Bara.  Ni  matarajio  ya  yangu  na  Serikali  kwa  ujumla  kwamba,  Maafisa  Biashara  hao  watatumia  elimu  hiyo,  kufanya  majukumu  yenu  ya  msingi,  ya  kuwa  wawezeshaji  na  washauri  wa  Uwekezaji,  Viwanda  na  Biashara,  ili  Sekta  hii  ikue  kwa  kasi  inayoendana  na  Dira,  Dhima  na  Mipango  Mkakati  ya  Serikali.  Tusiendelee  kufanya  kazi  kimazoea  kutokana  na  kuwa  mlikuwa  chini  ya  Idara  ya  mapato  ambako  mlijikita  kwa  asilimia  kubwa  kuwa  wakusanya  mapato.  Tunatakiwa  tubadilike  sasa  na  kuwa  na  mtizamo  mpya  wa  kuwa  marafiki  na  washauri  wa  wafanya  biashara  na  kufanya  majukumu  yetu  kwa  weledi  mkubwa.  Wafanyabiashara  wanapaswa  kutuona  kuwa  ni  marafiki  na  kutukimbilia  na  sio  maadui  na  kutukimbia  kwani  tukiwa  na  mahusiano  mazuri  nao  biashara  zitakua  na  ndiyo  kuongezeka  kwa  uchumi  wao,  mapato  ya  Serikali  kupitia  kodi  na  tozo  mbalimbali  na  hatimae  kukua  kwa  uchumi  wa  Taifa  kwa  ujumla.  Ndugu  Washiriki;  Wito  wangu  kwenu  na  kusudi  la  kuwaleta  kwenye  mkutano  huu  ni  kupeana  dondoo  na  uelewa  wa  majukumu  ya  Idara,  namna  shughuli  za  kisekta  zitakavyoratibiwa,  umuhimu  wa  utoaji  wa  taarifa  pale  zinapohitajika  na  kujipanga  kwa  ajili  ya  kutekeleza  majukumu  yetu  katika  kipindi  ambapo  dunia  inabadilika  kwa  kasi  sana,  ushindani  wa  kibiashara  na  kiuchumi  ni  mkubwa,  Dunia  imekuwa  kama  kijiji  Utendaji  kazi  wetu  mzuri  na  tija  itakayo  patikana  ndiyo  itakayo  ithibitishia  Serikali  umuhimu  wa  kuanzisha  Idara  hii  pamoja  na  umuhimu  wa  Kada  ya  Maafisa  Biashara  kwa  ujumla  katika  Mikoa  na  Halmashauri  zetu.  Ni  imani  yangu  kuwa  mkitoka  hapa  mtaenda  kuwa  washauri  wazuri  wa  wakuu  wenu  (Wakurugenzi,  Makatibu  Tawala  na  Wakuu  wa  Mikoa)  kwa  masuala  ya  sekta  mnayo  isimamia,  mtaandaa  mipango  na  mifumo  mizuri  ya  utendaji  kazi,  mtaongeza  ubunifu  na  uharaka  wa  kufanya  maamuzi  yenye  tija  kwa  uwekezaji,  viwanda  na  Biashara.  Ndugu  Washiriki;  Nimelize  hotuba  yangu  kwa  kuwakaribisha  sana  hapa  Morogoro  na  kuwaomba  mtumie  vema  siku  hizi  mbili  kwa  ajili  ya  kujijengea  uwezo,  kubadilishana  uzoefu  na  kukuza  mtandao  wa  kimawasiliano  miongoni  mwenu  ili  pale  mtu  anapopata  changamoto  awasiliane  na  wenzake  kwa  ajili  ya  kujifunza  na  kupata  uzoefu  zaidi.  Niwashukuru  tena  BRELA  kwa  kuratibu  mkutano  huu  na  ni  imani  yangu  kuwa  washiriki  hawa  wataenda  kuwa  mabalozi  wazuri  na  mfano  bora  kwa  sehemu  na  Idara  nyingine  katika  utoaji  wa  huduma  bora  na  wezeshi  zinazoendana  na  Mapinduzi  ya  Nne  ya  Viwanda  katika  uchumi  wa  Dunia.  Ndugu  Washiriki;  Baada  ya  kusema  haya,  napenda  kuchukua  nafasi  hii  kutangaza  rasmi  kuwa  Mkutano  huu  wa  siku  mbili  wa  Maafisa  Biashara  wa  Mikoa  na  Wakuu  wa  Idara  za  Viwanda  Biashara  na  Uwekezaji  umefunguliwa  Rasmi.  ASANTENI  KWA  KUNISIKILIZA!  