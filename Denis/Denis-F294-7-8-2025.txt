HOTUBA  YA  RAIS  WA  ZANZIBAR  NA  MWENYEKITI  WA  BARAZA  LA  MAPINDUZI,  MHESHIMIWA  DK.  HUSSEIN  ALI  MWINYI,  KATIKA  HAFLA  YA  UZINDUZI  WA  VIWANJA  VYA  MICHEZO  MATUMBAKU,  TAREHE:  30  DISEMBA,  2023 


 Mheshimiwa  Dkt.  Saada  Mkuya  Salum;  Waziri  wa  Nchi,  Ofisi  ya  Rais  Fedha  na  Mipango,  Waheshimiwa  Mawaziri  na  Naibu  Mawaziri  mliopo  katika  hafla  hii,  Mheshimiwa  Mhandisi  Zena  Ahmed  Said;  Katibu  wa  Baraza  la  Mapinduzi  na  Katibu  Mkuu  Kiongozi,  Dkt.  Moh’d  Said  Moh’d  (Dimwa)  Naibu  Katibu  Mkuu  wa  CCM,  Zanzibar,  Mheshimiwa  Idrissa  Kitwana  Mustafa;  Mkuu  wa  Mkoa  wa  Mjini  Magharibi  Unguja,  Makatibu  Wakuu  na  Naibu  Makatibu  Wakuu  wa  Wizara  mliopo  katika  hafla  hii,  Wakuu  wa  Vyombo  vya  Ulinzi  na  Usalama,  Mwenyekiti  wa  Bodi  ya  Wadhamini  Mfuko  wa  Hifadhi  ya  Jamii  Zanzibar,  Mkurugenzi  Mwendeshaji  Mfuko  wa  Hifadhi  ya  Jamii  Zanzibar,  Viongozi  mbali  mbali  wa  Serikali  na  Vyama  vya  Siasa,  Ndugu  Waandishi  wa  Habari,  Ndugu  Wananchi,  Mabibi  na  Mabwana.  Assalam  Aleikum.  Naomba  nianze  kwa  kumshukuru  Mwenyezi  Mungu,  Mwingi  wa  rehema  kwa  kutujaalia  neema  ya  uhai  na  afya  njema  na  kutuwezesha  kukutana  hapa  kwa  lengo  la  kushiriki  hafla  ya  Uzinduzi  wa  Viwanja  vya  Michezo  vya  Kisasa  katika  eneo  la  Matumbaku  hapa  Miembeni  Zanzibar.  Natoa  shukrani  zangu  za  dhati  kwako  Mheshimiwa  Saada  Mkuya  Salum  Waziri  wa  Nchi  Afisi  ya  Rais  Fedha  na  Mipango  pamoja  na  wote  walioshiriki  kunialika  niwe  mgeni  rasmi  katika  shughuli  hii  muhimu  kwa  maendeleo  ya  sekta  ya  michezo  katika  nchi  yetu.  Shukrani  zangu  maalum  nazitoa  kwenu  viongozi  nyote  mliopo  hapa,  waalikwa  na  wananchi  wote  mliojitokeza  kwa  wingi  katika  kufanikisha  shughuli  hii.  Nakushukuruni  sana.  Ndugu  Wananchi,  Tunakutana  tena  katika  viwanja  hivi  kwa  mara  ya  pili,  ambapo  siku  ya  tarehe  09  Januari,2023  tulikuwa  hapa  kwa  ajili  ya  uwekaji  wa  jiwe  la  msingi  baada  ya  kukamilisha  awamu  ya  kwanza  ya  ujenzi  wa  viwanja  vitatu  vya  mpira  wa  miguu.  Nachukua  fursa  hii  kutoa  pongezi  kwa  Wizara  ya  Habari,  vijana,  Utamaduni  na  Michezo  na  Afisi  ya  Rais  Fedha  na  Mipango  pamoja  na  Mfuko  wa  Hifadhi  ya  Jamii  Zanzibar  kwa  kuyasimamia  vyema  maagizo  niliyoyatoa  siku  ya  uwekaji  wa  jiwe  la  msingi.  Mtakumbuka  niliagiza  kuwa  viwanja  hivi  ni  lazima  viwe  vya  kisasa  vyenye  muonekano  mzuri  kwa  kujenga  uzio  na  maegesho  ya  gari  pamoja  na  kuweka  sakafu  maeneo  yote.  Pia  nikaagiza  kujengwa  kwa  viwanja  vyengine  kwa  ajili  ya  michezo  mingine  ya  mpira  wa  wavu  (volleyball),  mpira  wa  kikapu  (basketball)  na  mpira  wa  kikapu  (netball).  Katika  hotuba  yangu  niliyoitoa  siku  hiyo  niliahidi  ya  kuwa  katika  sherehe  za  miaka  60  ya  Mapinduzi,  tutarudi  tena  kufungua  viwanja  hivi  baada  ya  kukamilika.  Leo  hii  tupo  hapa,  nafarajika  kuona  kuwa  kauli  niliyoitoa  siku  ile  na  vyote  nilivyoagiza  vimezingatiwa  na  viwanja  vimekamilika.  Shukrani  zangu  ziende  kwa  watu  wote  waliofanikisha  kukamilisha  ujenzi  wa  viwanja  hivi.  Kwa  hakika  tuna  haki  ya  kujivunia  mafanikio  makubwa  ambayo  nchi  yetu  imeyapata  kwa  ujenzi  wa  viwanja  vya  michezo  vya  kisasa  ikizingatiwa  kuwa  juzi  tu  tumeufungua  uwanja  mpya  wa  Amaan  uliofanyiwa  matengenezo  makubwa  na  hivi  sasa  umepata  haiba  mpya  na  kukidhi  viwango  vya  michezo  vya  kimataifa.  Ndugu  wananchi  Kwa  lengo  la  kuimarisha  sekta  ya  michezo,  Serikali  ya  Awamu  ya  Nane  imeamua  kufanya  jitihada  maalum  za  kuimarisha  miundombinu  ya  michezo  ili  kukuza  vipaji  vya  vijana  katika  fani  zote  za  michezo.  Ndiyo  maana  tumekuja  na  utaratibu  huu  mpya  wa  kujenga  viwanja  vya  michezo  vya  kisasa  na  tumekuwa  tukishajiisha  wawekezaji  mbalimbali  kujenga  viwanja  vya  michezo  tofauti  katika  eneo  moja  (Sports  Complex)  kama  hiki  tunachokizindua  leo  hapa  Matumbaku.  Kuanzia  sasa,  lengo  letu  ni  kuwa  na  maeneo  ya  michezo  yenye  kujumuisha  viwanja  vya  michezo  mbali  mbali  kwa  pamoja  kama  tulivyoanzisha  kule  Amani  kwa  kujenga  eneo  la  zaidi  ya  michezo  kumi  (10)  inayoweza  kuchezwa  Katika  viwanja  tafauti  vilivyoko  pale.  Ndugu  wananchi  Haya  yote  tunayafanya  ili  kuhakisha  kuwa  azma  ya  Serikali  ya  kuendeleza  michezo  katika  nyanja  zote  inatimia  kwa  kuweka  miundombinu  iliyo  bora  na  imara  na  hivyo  vijana  kupata  nafasi  ya  kuonyesha  vipaji  vyao.  Pia  hatua  hii  itaziwezesha  taasisi  zinazohusika  na  michezo  kuibua  vipaji  hivyo  na  kuvitumia  katika  kuitangaza  nchi  yetu  kimichezo  katika  anga  za  kitaifa  na  Kimataifa.  Aidha,  kama  inavyojulikana  kuwa  michezo  nayo  ni  ajira,  hivyo  Serikali  ya  Awamu  ya  Nane  inatilia  mkazo  ujenzi  wa  viwanja  vya  michezo  mbalimbali  ili  kutanua  wigo  wa  ajira  kutokana  na  michezo.  Soko  la  ajira  zinazotokana  na  michezo  linakua  kila  kukicha  na  kufungua  mipaka  hadi  kufikia  katika  maeneo  ya  mbali  ya  dunia.  Tunaona  wanamichezo  wanaotoka  katika  nchi  moja  kwenda  nchi  nyengine  kucheza  michezo  ya  aina  tofauti  na  kulipwa  fedha  nyingi.  Niwaombe  vijana  watumie  vizuri  fursa  za  uwepo  wa  viwanja  hivi  kwa  kuonyesha  vipaji  vyao  ili  waweze  kujitengenezea  ajira,  iwe  hapahapa  Zanzibar  au  hata  nje  ya  Zanzibar.  Pia,  michezo  ikitumika  vizuri  itakuwa  ni  moja  kati  ya  namna  ya  kuitangaza  Zanzibar  na  kukuza  utalii  ambao  kwa  kiasi  kikubwa  unachangia  mapato  ya  nchi  na  kukuza  uchumi  wake.  Ndugu  wananchi,  Nigusie  mambo  mawili  ambayo  kama  tukiyafanyia  kazi  vizuri  tutafungua  milango  kwa  vijana  wetu  wa  kizanzibari  kupata  fursa  ya  kuonyesha  vipaji  vyao  na  hatimae  kupata  nafasi  ya  kucheza  michezo  ya  kulipwa  Kimataifa.  Jambo  la  kwanza  ni  hatua  ambayo  Tanzania  imefikia  kimichezo  na  hasa  mpira  wa  miguu.  Kupitia  timu  zetu  kubwa  za  Yanga  na  Simba,  katika  michezo  ya  klabu  bingwa  na  Shirikisho  barani  Afrika  na  kupelekea  hata  ufunguzi  wa  mashindano  ya  ligi  ya  Afrika  kufanyika  Tanzania  na  kuhudhuriwa  na  Rais  wa  FIFA  na  Rais  wa  CAF.  Jambo  hili  ni  mafanikio  makubwa  na  linafungua  milango  kwa  mpira  wa  Tanzania  na  Zanzibar  na  pia  linachochea  hamu  ya  wawekezaji  kuwekeza  katika  mchezo  wa  mpira  wa  miguu  na  kuvutia  ufadhili  mkubwa.  Jambo  la  pili  ni  nafasi  ambayo  Tanzania  imeipata  ya  kushirikiana  na  Kenya  na  Uganda  katika  kuandaa  mashindano  ya  AFCON  ya  mwaka  2027.  Ni  wazi  kuwa  Serikali  yetu  ina  dhamira  na  mipango  madhubuti  ya  kuona  kuwa  Zanzibar  inatajwa  katika  nyanja  za  Kimataifa  za  michezo.  Lengo  letu  ni  kuona  na  sisi  tunapata  nafasi  ya  kushiriki  katika  mashindano  tofauti  au  kupata  fursa  ya  kualika  wageni  mbalimbali  mashuhuri  kuja  kujionea  hatua  ambazo  Serikali  inachukua  katika  kuweka  miundo  mbinu  muhimu  na  mizuri  ili  kuendeleza  vipaji  vya  vijana  katika  michezo.  Ndugu  wananchi,  Nachukua  fursa  hii  kuupongeza  kwa  dhati  Mfuko  wa  Hifadhi  ya  Jamii  Zanzibar  (ZSSF)  kwa  juhudi  mlizozifanya  hadi  leo  hii  tukaweza  kuzindua  viwanja  hivi  vya  michezo  katika  eneo  hili  la  Matumbaku.  Nichukue  fursa  hii  pia  kujibu  maombi  ya  wananchi  wa  Malindi  ambao  wameomba  kupatiwa  nafasi  ya  kutumia  viwanja  hivi  baada  ya  viwanja  vyao  kutumika  kwa  ajili  ya  uwekezaji  wa  jengo  la  maegesho  ya  gari  na  kituo  cha  kisasa  cha  mabasi.  Niwatoe  hofu  ndugu  zangu  wa  Malindi,  kwani  moja  ya  dhamira  ya  ujenzi  wa  viwanja  hivi  ni  kuwa  mbadala  wa  maeneo  yaliyofanyiwa  uwekezaji.  Lakini  niwaombe  Wizara  ya  Habari,  Vijana,  Utamaduni  na  Michezo  kuweka  utaratibu  mzuri  ambao  utahakiksha  kuwa  kila  alie  na  haki  ya  kutumia  viwanja  hivi  anapata  nafasi  hiyo.  Aidha,  Wizara  ya  Habari  nawataka  wasimamie  vizuri  matumizi  yake  ili  ubora  wake  udumu  kwa  muda  mrefu.  Ndugu  Wananchi,  Kabla  ya  sijamaliza  hotuba  yangu,  natoa  shukrani  zangu  maalumu  kwa  uongozi  wa  JKU  kwa  kazi  nzuri  waliyoifanya.  Natoa  wito  kwa  wananchi  wote  washiriki  kuunga  mkono  juhudi  za  Serikali  na  kuwa  pamoja  na  wanamichezo  katika  kuutunza  uwanja  huu.  Kwa  mara  nyengine,  natoa  shukurani  kwako  Waziri  wa  Nchi,  Afisi  ya  Rais,  Fedha  na  Mipango  na  uongozi  wa  Mfuko  wa  Hifadhi  ya  Jamii  kwa  kunialika  kuja  kushirikiana  na  wananchi  wenzangu  katika  sherehe  hizi  za  uzinduzi  rasmi  wa  viwanja  hivi  vya  michezo  vya  Matumbaku.  Kadhalika  nawashukuru  watu  wote  walioshiriki  katika  maandalizi  ya  shughuli  hii.  Pia  natoa  shukrani  kwa  viongozi  wetu  wa  dini  kwa  kutuombea  dua,  wasanii  wa  sarakasi  na  utenzi  kwa  kutupatia  burdani  na  waandishi  wa  habari  kwa  kuwapa  taarifa  wananchi  wenzetu  kuhusiana  na  tukio  hili  la  maendeleo.  Shukrani  maalum  kwa  viongozi  na  wananchi  wa  Mkoa  wa  Mjini  Magharibi,  Wilaya  ya  Mjini  na  Majimbo  ya  jirani  kwa  kujitokeza  kwa  wingi  katika  hafla  hii  ambayo  ni  katika  shamra  shamra  za  maadhimisho  ya  miaka  60  ya  Mapinduzi  Matukufu  ya  Zanzibar.  Tumuombe  Mwenyezi  Mungu  aizidishie  nchi  yetu  amani,  umoja  na  mshikamano  na  atujaalie  sote  kila  la  kheri  na  mafanikio  Katika  kuuaga  mwaka  2023  na  kuukaribisha  mwaka  mpya  2024.  Baada  ya  kusema  hayo,  sasa  napenda  kutamka  kuwa  viwanja  vya  Michezo  vya  Matumbaku  vimefunguliwa  rasmi.  Asanteni  kwa  Kunisikiliza.