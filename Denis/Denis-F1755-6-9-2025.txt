JAMHURI YA MUUNGANO WA TANZANIA BUNGE LA TANZANIA Ufafanuzi wa Kanuni za Bunge Mhe. Pius Msekwa, (Mb.) Spika wa Bunge TOLEO LA MWAKA 2000 Ufafanuzi wa Kanuni za Bunge "In the days immediately following a general election, the Palace of Westminster is full of earnest men and women. The are the new Members of the new Parliament; and for many the job to which they have just been elected is a bit of a mystery" Quoted from: "Member of Parliament The job of a backbencher," By Lissane Radice and Virginia Wills; The Macmillan Press Ltd., 1990 UTANGULIZI Kwa kuzingatia kwamba kila Mbunge anayo, au atapewa nakala yake binafsi ya Kitabu cha Kanuni za Bunge, madhumuni makubwa ya mada hii ni kutoa ufafanuzi na maelezo mapana zaidi kuhusu kanuni hizo na matumizi yake ili kuwawezesha Wabunge kuzielewa kwa urahisi zaidi, hasa kwa Wabunge wapya ambao wameingia Bungeni kwa mara ya kwanza kutokana na Uchaguzi Mkuu uliopita. Lakini, kwa faida ya Wabunge hao wapya, kabla hatujaingia kwenye ufafanuzi wa Kanuni zenyewe za Bunge, itakuwa ni vyema kwanza kuzungumzia wajibu wa Mbunge kwa jumla, ili kuwaondolea tatizo tulilolinukuu hapo juu, kwamba kazi ambayo wamechaguliwa kuifanya "is a bit of a mystery". Bunge la Tanzania 2 Ufafanuzi wa Kanuni za Bunge SURA YA KWANZA WAJIBU WA MBUNGE Wajibu wa jumla wa Mbunge yeyote katika Bunge lenye mfumo wa vyama vingi unaweza kugawanywa katika maeneo manne yafuatayo: Wajibu wake kwa Chama chake cha siasa Wajibu wake kwa Jimbo lake la Uchaguzi (kwa Wabunge wanaotokana na Majimbo) Wajibu wake kwa Taifa Wajibu wake kwa dhamira (conscience) yake mwenyewe WAJIBU WA MBUNGE KWA CHAMA CHAKE Wajibu wa Mbunge kwa Chama chake cha Siasa unatokana na ukweli kwamba Chama chake ndicho kilichompa tiketi iliyomwezesha kugombea uchaguzi na kuingia Bungeni. Kwa hiyo ni dhahiri kwamba anategemewa kukienzi chama chake, na kutii maelekezo ya Chama chake katika utekelezaji wa shughuli zake za Ubunge. Lakini wajibu huu wa kutii maelekezo ya Chama chake hauna budi uendane na wajibu mwingine wa Mbunge, ambao ni wajibu wake kwa jimbo lake, kwa Taifa lake, na kwa dhamira yake mwenyewe. Kwa upande wetu, ili kumthibitishia Mbunge wa Chama Tawala kwamba anao uhuru wa kufuata dhamira yake mwenyewe katika baadhi ya mambo yanayowasilishwa Bungeni, Kanuni za Chama hicho zimeweka wazi kwamba nidhamu ya Chama hicho haitatumika kwa Wabunge wake katika kila jambo linalowasilishwa Bungeni, bali itatumika katika mambo machache tu ambayo yana umuhimu wa kipekee. Maana yake ni kwamba yapo mambo mengi Bunge la Tanzania Ufafanuzi wa Kanuni za Bunge yanayowasilishwa Bungeni, ambayo kila Mbunge wa Chama Tawala atakuwa na uhuru wa kujadili au kupiga kura kama yeye mwenyewe anavyoona inafaa, kwa kuzingatia wajibu wake kwa Jimbo lake, au kwa Taifa, au kwa dhamira yake. NIDHAMU YA CCM KWA WABUNGE WAKE Nikitumia mfano wa Chama cha Mapinduzi ambacho kimekwisha kukamilisha kanuni zake kuhusu jambo hili la nidhamu, ni kwamba Chama hicho, tayari kimekwisha kuweka Kanuni rasmi kwa madhumuni ya kutekeleza nidhamu ya Chama kwa Wabunge wake. Kwa mujibu wa Kanuni hizo za CCM, mambo yote yanayowasilishwa Bungeni yamegawanywa katika makundi matatu yafuatayo:- Mambo ya msingi kabisa, ambayo kwa mfano kama yakikataliwa na Bunge, basi matokeo yake yatakuwa ni Bunge kuvunjwa. Jambo kama hilo likiwasilishwa Bungeni, nidhamu ya Chama hicho itatumika kwa ukamilifu ili kuhakikisha kwamba Wabunge wake wote wanafuata maelekezo ya Chama chao (three-line whip). Lakini katika miaka yote mitano ya Bunge la kipindi cha 1995- 2000, Kanuni hii ya "three-line whip" ilitumika tu katika kupiga kura ya kupitisha bajeti ya Serikali ya kila mwaka. Na ilifanyika hivyo kutokana na masharti ya Ibara ya 90[2] ya Katiba ya Nchi. Mambo mengine ambayo siyo ya msingi, lakini yanagusa sera za Chama hicho, au yanahusu utekelezaji wa ahadi zake zilizotolewa katika Ilani yake ya uchaguzi. Jambo kama hilo likiwasilishwa Bungeni, Mbunge wa CCM atakuwa na uhuru wa kulikosoa jambo hilo wakati wa kuchangia mjadala unaohusika. Lakini wakati wa kupiga kura, atatakiwa kupiga kura kulingana na maelekezo ya Chama chake (Two-line whip). Mambo ambayo yanahusu utekelezaji wa kawaida wa shughuli za Umma unaofanywa na Bunge la Tanzania 4 Ufafanuzi wa Kanuni za Bunge Serikali iliyoundwa na Chama hicho. Jambo kama hilo likiwasilishwa Bungeni, Mbunge wa CCM atakuwa na uhuru siyo tu wa kutoa mawazo yake wakati wa mjadala kulingana na anavyoona inafaa, bali pia atakuwa na uhuru wa kupiga kura kulingana na yeye mwenyewe anavyoona inafaa, kwa kuzingatia wajibu wake kwa Taifa, au kwa Jimbo lake la Uchaguzi, au kwa dhamira yake. Kanuni hii ilitekelezwa pia katika Bunge la 1995- 2000, kama itakavyoelezwa hapa chini. Taratibu kama hizo zilizowekwa na CCM kwa Wabunge wake zina lengo la kutambua kwamba Wabunge hao wanao wajibu siyo kwa Chama chao peke yake, bali wanao wajibu pia kwa Majimbo yao ya Uchaguzi, kwa Taifa, na kwa dhamira zao wenyewe. MFANO HAI KWA UPANDE WA CCM Katika Bunge la kipindi cha 1995-2000, kulitokea tukio moja ambalo ni mfano hai unaothibitisha ukweli wa jinsi Kanuni hizo za CCM zinavyotoa uhuru kwa Wabunge wake. Tukio linalohusika lilitokea katika mkutano wa Bunge wa mwezi Novemba, 1988. Katika tukio hilo, Wabunge wengi wa CCM walipinga na wakafanikiwa kuzuia kupitishwa kwa kifungu kimojawapo cha muswada wa sheria wa Serikali, kilichokuwa kinalenga katika kuongeza muda wa watumishi wa Serikali wa kustaafu kwa lazima, kutoka umri wa miaka 55 hadi umri wa miaka 60. Wabunge hao wa CCM walipinga jambo hilo kwa madai kwamba hawakupewa maelezo ya kuridhisha kuhusu manufaa yatakayopatikana kwa umma wa Tanzania kutokana na pendekezo hilo la Serikali. Kifungu hicho kilikataliwa wakati Kamati ya Bunge Zima ilipokuwa inapitisha vifungu kimoja baada ya kingine vya muswada huo. Kukataliwa kwa kifungu hicho kulisababisha Serikali kuuondoa muswada huo wote 5 Bunge la Tanzania