  HOTUBA YA MHE. DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA, KWENYE HAFLA YA UZINDUZI WA MRADI WA KUSIMIKA MFUMO WA RADA NNE ZA KUONGOZA NDEGE KWENYE VIWANJA VYA JULIUS NYERERE, KILIMANJARO, MWANZA NA SONGWE DAR ES SALAAM, TAREHE 2 APRILI, 2018 Mheshimiwa Prof. Makame Mbarawa, Waziri wa Ujenzi, Uchukuzi na Mawasiliano; Mheshimiwa Dkt. Sira Ubwa, Waziri wa Ujenzi, Mawasiliano na Usafirishaji wa Zanzibar; Waheshimiwa Mawaziri na Manaibu Waziri mliopo; Mheshimiwa Paul Makonda, Mkuu wa Mkoa wa Dar es Salaam pamoja na Wakuu wa Mikoa mingine mliopo; Mwenyekiti wa Kamati ya Kudumu ya Bunge ya Miundombinu; Waheshimiwa Wabunge mliopo hapa; Waheshimiwa Makatibu Wakuu mliopo hapa; Wakuu wa Vyombo vya Ulinzi na Usalama; Ndugu Mkurugenzi Mkuu wa Mamlaka ya Usafiri wa Anga Tanzania; Viongozi na Wafanyakazi wa TCAA, ATCL, TAA; Waheshimiwa Viongozi wengine wa Serikali, Vyama vya Siasa na Dini mliopo; Waheshimiwa Wageni wote Waalikwa, Mabibi na Mabwana: Kwanza kabisa, napenda kumshukuru Mwenyezi Mungu kwa kutuwezesha kukutana hapa kushuhudia tukio hili. Aidha, namshukuru Mheshimiwa Waziri Prof. Mbarawa kwa kunialika katika hafla hii ya Uzinduzi wa Mradi wa Mfumo wa Rada kwa ajili ya kuongoza ndege kwenye Viwanja vyetu vya Julius Nyerere (Dar es Salaam), Kilimanjaro  , Mwanza pamoja na Songwe. Ahsante sana Mheshimiwa Waziri. Waheshimiwa Viongozi, Mabibi na Mabwana; Rada ni chombo au nyenzo muhimu sana sio tu kwa ajili ya usafiri wa anga, bali pia usalama na maendeleo ya nchi kwa ujumla. Licha ya ukweli huo, nchi yetu hivi sasa ina rada moja tu ya kiraia, ambayo inatumika kuongozea ndege. Rada hiyo ipo hapa kwenye Uwanja wa Ndege wa Julius Nyerere hapa Dar es Salaam; na ina uwezo wa kuhudumia asilimia 25 tu ya anga letu. Na kwa bahati mbaya, uwezo wa Rada hiyo ambayo ilinunuliwa mwaka 2002 ili itumike kwa kipindi cha miaka 12, nao umepungua sana kutokana na uchakavu. Hii imefanya baadhi ya mashirika ya ndege yasite kufanya shughuli zao hapa nchini. Ni kutokana na hali hiyo, leo nimefurahi sana kuja hapa kuweka Jiwe la Msingi la Mradi huu wa Usimikaji Mfumo wa Rada Nne kwenye Viwanja vyetu vya hapa Dar es Salaam, Kilimanjaro, Mwanza na Songwe. Kwa hakika, nimefurahi sana. Na nimefurahi kwa sababu, sasa nina hakika kuwa Mradi huu utakapokamilika, tutakuwa na uwezo wa kuliona anga letu lote pamoja na anga za nchi jirani, hususan Burundi na Rwanda, ambazo Shirika la Kimataifa la Anga   limetukasimu. Hii pia itaimarisha usalama wa nchi yetu; itarahisisha shughuli za uongozaji ndege na pia itaiongezea nchi yetu mapato. Hivi sasa tunapoteza wastani wa shilingi bilioni   ya tozo ya kuongozea ndege kwa mwaka kutokana na ICAO kukasimu sehemu ya anga la nchi yetu kwa majirani zetu wa Kenya. Hivyo, nina uhakika kuwa Mradi huu ukikamilika, sehemu hiyo tutarejeshewa na tutaweza kukusanya fedha tunazozipoteza. Napenda kutumia fursa hii kuipongeza Mamlaka ya Usafiri wa Anga nchini kwa kuanza kutekeleza mradi huu. Kama mlivyosikia, Mradi huu utagharimu takriban shilingi bilioni  . Asilimia 45 ya fedha hizo zinatoka kwenye vyanzo vya ndani vya Mamlaka, ambavyo wamepata baada ya kuamua kujibana. Serikali Kuu imewaunga mkono kwa kuwaongezea asilimia 55 iliyobaki. Hii maana yake ni kwamba fedha zote za kutekeleza mradi huu zimetolewa na Serikali. Hongereni sana TCAA. Nahimiza taasisi nyingine nazo ziige mfano wenu. Nitutumie fursa hii pia kuwapongeza viongozi na wafanyakazi wa TCAA kwa kazi nzuri mnayoifanya ambayo inailetea sifa nchi yetu. Hivi punde Mheshimiwa Waziri wa Ujenzi, Uchukuzi na Mawasiliano ameeleza kuwa mmevuka lengo la usalama ICAO la asilimia 60 kwa kupata asilimia  5. Nawapongezeni sana kwa kuvuka lengo hilo tena kwa kipindi kifupi sana. Mwaka 2013 mlipata asilimia  . Hongereni sana. Nikuhakikishie Mheshimiwa Waziri kuwa nitakuwa tayari kumpokea Rais wa ICAO wakati wowote ili niweze kupokea tuzo ambayo TCAA imepata. Waheshimiwa Viongozi, Mabibi na Mabwana; Kama alivyogusia Mheshimiwa Waziri kuwa Mradi huu wa Rada ni sehemu ya miradi mingi inayotekelezwa nchini kwa lengo la kuboresha na kuimarisha usafiri wa anga. Kama mnavyofahamu, katika dunia ya sasa usafiri wa anga ni muhimu sana, hususan katika masuala ya biashara (ikiwemo kusafirisha maua, mbogamboga, minofu ya samaki na nyama) na pia kukuza sekta ya utalii. Zaidi ya asilimia 70 ya watalii duniani wanatumia usafiri wa anga. Na kama mjuavyo, nchi yetu ni miongoni mwa nchi zinazoongoza kwa kuwa na vivutio vingi vya utalii, na katika kipindi kifupi kijacho, tumejipanga kuongeza idadi ya watalii wanaotembelea nchi yetu kutoka milioni   ya sasa hadi milioni 5. Kwa sababu hiyo, uimarishaji wa usafiri wa anga ni jambo lisilokwepeka. Hivyo basi, mbali na Mradi huu wa Rada, tumenunua ndege mpya sita. Tatu tayari zimewasili, ikiwemo moja ambayo itawasili baadaye leo. Ndege nyingine tatu zinatarajiwa kuwasili baadaye mwaka huu, ikiwemo ndege kubwa ya Boeing Dreamliner yenye uwezo wa kubeba watu 262. Mbali na ununuzi wa ndege, tunafanya upanuzi wa viwanja vikubwa vya Dar es Salaam na Kilimanjaro kwa gharama ya takriban shilingi bilioni 650. Aidha, tunafanya upanuzi wa viwanja vingine 11 vya mikoani kwa gharama ya shilingi bilioni 500. Ni matumaini yangu kuwa miradi hii ikikamilika, usafiri wa anga nchini utaimarika. Na kama mnavyofahamu, tunaendelea pia kuimarisha usafiri wa reli, maji na barabara. Mheshimiwa Waziri, Mabibi na Mabwana; Nimekuja hapa kwa ajili ya kuweka Jiwe la Msingi la Mradi wa Rada. Hata hivyo, kabla sijahitimisha hotuba yangu, naomba nieleze masuala mawili ya mwisho. Mosi, nazihimiza Wizara, Mamlaka ya Viwanja vya Ndege na Msimamizi wa Mradi huu kuhakikisha mnamsimamia kwa karibu Mkandarasi, Kampuni ya Thales Las France SAS, ili mradi huu ukamilike mapema, ikiwezekana kabla ya muda uliopangwa. Niombe pia Mamlaka ya Usafiri wa Anga kuhakikisha mnaandaa wataalam wa kutosha kwa ajili ya kuendesha na kutunza Rada tunazojenga. Nimefurahi kusikia kuwa wataalam takriban 33 tayari wapo Ufaransa kwa ajili ya mafunzo. Pili, naziagiza mamlaka husika kuimarisha ulinzi na usalama kwenye viwanja vyetu. Hakikisheni viwanja vyote vinakuwa na vifaa vya kisasa vya ukaguzi wa abiria lakini pia mipaka ya viwanja vyote ilindwe. Tukio la aibu na la kusikitisha lililotokea Mwanza halipaswi kujirudia tena. Tatu, katika maelezo yako Mheshimiwa Waziri umeeleza wasiwasi wako kuwa ujenzi wa Mradi huu unaweza kuchelewa kukamilika kwa sababu ya tatizo la fedha linalokabili ujenzi wa jengo jipya la kuongeza ndege katika Uwanja wa Ndege wa Mwanza. Napenda kuiagiza Wizara ya Ujenzi kumsimamia kwa karibu Mkandarasi anayetekeleza ujenzi wa Uwanja wa Ndege wa Mwanza. Amekuwa akisuasua sana na kutoa visingizio vingi. Fedha za kutekeleza mradi huo zipo. Hivyo basi, narudia tena kuwaagiza kumsimamia Mkandarasi huyo kwa karibu. Mradi huo umechelewa sana kukamilika; hivyo tusiruhusu uendelee kuchelewa na kukwamisha ujenzi wa Rada. Suala la nne na la mwisho, napenda nitumie fursa hii kuwaarifu wana-Dar es Salaam na Watanzania kwa ujumla kuwa nchi yetu inaenda vizuri. Tupo vizuri. Mwaka jana   uchumi wetu ulikua kwa asilimia 7 na hivyo kuifanya nchi yetu kuwa miongoni mwa nchi tano ambazo uchumi wake unakuwa kwa kasi kubwa Barani Afrika. Na hii pia ndio imetuwezesha kununua ndege sita, tunajenga reli, tunajenga barabara, tunatekeleza miradi ya umeme, tunaboresha huduma za afya, elimu na maji. Tusingekuwa vizuri kiuchumi tusingeweza kufanya mambo hayo yote kwa mpigo. Nitumie fursa hii kuwapongeza Watanzania wote kwa kuendelea kulipa kodi. Miradi hii yote tumeweza kuitekeleza kutokana kodi zenu. Hivyo, endeleeni kulipa kodi, lakini pia chapeni kazi kwa bidii, na bila kusahau tuzidi kudumisha amani na mshikamano wetu. Serikali, kwa upande wake, ipo imara katika kuhakikisha amani ya nchi yetu inaendelea kudumu. Mheshimiwa Waziri wa Uchukuzi; Waheshimiwa Viongozi, Wageni Waalikwa, Mabibi na Mabwana; Nihitimishe hotuba yangu kwa kukushukuru tena Mheshimiwa Waziri kwa kunialika. Aidha, narudia tena kuipongeza Wizara, Mamlaka ya Usafiri wa Anga pamoja na taasisi nyingine zilizopo chini ya Wizara ya Ujenzi, Uchukuzi na Mawasiliano kwa kazi nzuri na kubwa mnazoendelea kuzifanya. Hongereni sana. Endeleeni kufanya kazi kwa kujituma. Serikali ipo pamoja nanyi. Mabibi na Mabwana; Baada ya kusema hayo, sasa nipo tayari kutekeleza jukumu lililonileta hapa la kuweka Jiwe la Msingi la Mradi wa Mfumo wa Rada kwa ajili ya Viwanja vya Ndege vya Julius Nyerere, Kilimanjaro, Mwanza na Songwe utakaogharimu shilingi bilioni  , ambazo zote zitatolewa na Serikali yetu. Mungu Ubariki Mradi huu wa Ujenzi wa Rada! Mungu Ibariki Tanzania!  Ahsanteni sana kwa kunisikiliza 