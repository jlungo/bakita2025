 HOTUBA YA MGENI RASMI, MHESHIMIWA DKT. JOHN POMBE JOSEPH MAGUFULI, RAIS WA JAMHURI YA MUUNGANO WA TANZANIA WAKATI WA UZINDUZI WA MPANGO WA KUBORESHA USALAMA WA RAIA TAREHE 25 MWEZI WA SITA 2016    heshimiwa Dkt. Jakaya Mrisho Kikwete, Rais Mstaafu wa Jamhuri ya Muungano wa Tanzania; Mheshimiwa Mwigulu Lameck Nchemba (Mb), Waziri wa Mambo ya Ndani ya Nchi; Mheshimiwa Injinia Hamad Yusuf Masauni, Naibu Waziri wa Mambo ya Ndani wa Nchi; Mheshimiwa Balozi John Kijazi, Katibu Mkuu Kiongozi Mheshimiwa Paul Makonda, Mkuu wa Mkoa wa Dar es Salaam; Mheshimiwa Dkt. Idris Jala, Mwakilishi wa Waziri Mkuu wa Malaysia; Ndugu Ernest Jumbe Mangu, Inspekta Jenerali wa Polisi; Wakuu wa vyombo vya Ulinzi na Usalama; Ndugu Abdulrahman Kaniki, Naibu Inspekta Jenerali wa Polisi; Ndugu Said Mwema, Inspekta Jenerali wa Polisi Mstaafu; Waheshimiwa Viongozi mbalimbali; Waheshimiwa Mabalozi mliopo; Makamada na Makamishna wa Jeshi la Polisi; Viongozi wa Taasisi mbalimbali mliopo hapa; Viongozi wa siasa na dini mliopo hapa; Ndugu askari wa vyeo mbalimbali wa Jeshi la Polisi mliopo hapa; Wageni waalikwa; Mabibi na mabwana: Napenda nianze kwa kumshukuru Mwenyezi Mungu kwa kutupa afya njema na kutuwezesha sisi sote kujumuika hapa hii leo. Aidha, natoa shukrani zangu za dhati kwa Mheshimiwa Waziri wa Mambo ya Ndani ya Nchi, Inspekta Jenerali wa Polisi pamoja na uongozi mzima wa Jeshi la Polisi kwa kunipa heshima ya kuwa Mgeni Rasmi katika shughuli hii muhimu ya uzinduzi wa Mpango wa Usalama wa Jamii. Vilevile, nawashukuru wageni waalikwa na wananchi kwa ujumla kwa kuja kushuhudia tukio hili. Wahenga husema, “shughuli ni watu”. Hivyo, kujitokeza kwenu kwa wingi hapa kumefanikisha shughuli hii muhimu na bila shaka ni uthibitisho tosha kuwa ninyi pia mnakerwa na vitendo vya uhalifu. Napenda kutoa shukrani zangu yingi kwa wote waliofadhili Mpango huu wa Usalama wa Raia, hususan Benki za CRDB na NMB pamoja na Kampuni ya Super Doll. Mchango wenu tunauthamini sana. Kipekee kabisa, napenda kuishukuru Serikali ya Malaysia, ambayo ni waasisi wa Mpango huu tutakaouzindua leo kupitia program yao ya Matokeo Makubwa Sasa (Big Result Now - BRN). Nawashukuru na kuwapongeza viongozi na wataalam wa Ofisi ya Rais ya Usimamizi wa Mpango wa BRN (Presidential Delivery Bureau) kwa kusimamia vizuri Mpango huu. Hongereni sana. Wageni waalikwa; Mabibi na mabwana; Mara ya mwisho kuja kwenye Kiwanja hiki cha Biafra ilikuwa mwaka jana wakati wa Kampeni. Nilikuja hapa nikawaomba kura. Nawashukuru mliniamini na mkanipa kura nyingi zilizoniwezesha kuchaguliwa kuwa Rais wa Jamhuri ya Muungano wa Tanzania. Kwa sababu hiyo, napenda kutumia fursa hii kuwashukuru kwa dhati kwa kunichagua kuwa Rais wenu wa Awamu ya Tano. Nawaahidi kuwa yote niliyoahidi kipindi cha kampeni nitayatekeleza na kamwe sitawaangusha. Uchaguzi sasa umekwisha, hivyo basi, jukumu kubwa lililo mbele yetu hivi sasa ni kuleta maendeleo kwa nchi yetu. Tuondoe tofauti zetu za itikadi, dini au kabila tushikamane na kuchapakazi kwa bidii. Maendeleo hayana chama, dini au kabila. Sisi Watanzania wote kwa pamoja tunahitaji maendeleo. Tunahitaji kuona kero zetu mbalimbali zinazotukabili zinaondoka. Hivyo basi, binafsi nawaahidi kuwa nitakuwa Rais wa Watanzania wote. Sitambagua mtu kwa misingi ya dini, chama au kabila. Wageni waalikwa; Mabibi na mabwana; Tupo hapa kwa ajili ya kushuhudia uzinduzi wa Mpango wa Usalama wa Raia ambao umebuniwa na Jeshi letu la Polisi. Huu ni Mpango kabambe unaolenga kupunguza kama sio kumaliza kabisa tatizo la uhalifu hapa nchini. Kupitia Mpango huu, Jeshi la Polisi litaanzisha Vituo vya Mawasiliano (Call Centres), kwa ajili ya kupokea taarifa za matukio mbalimbali ya uhalifu kutoka kwa wananchi. Kabla ya kuja hapa, nimetoka kuzinduzi mojawapo ya vitakavyokuwa Vituo vya Mawasiliano (Call Centre) pale kwenye Makao Makuu ya Jeshi la polisi. Katika Kituo hicho, nimeshuhudia vifaa na vitendea kazi vya kisasa. Nimeelezwa kuwa kupitia taarifa zitakazopokelewa kwenye Vituo hivyo, Jeshi la Polisi litaweza kutuma gari la doria kwenye eneo la tukio ndani ya dakika 15. Nimeambiwa magari ya doria yatafungwa vifaa maalum vya kuweza kuonekana mahali yalipo. Hii itawezesha askari waliopo kwenye Kituo Cha Mawasiliano kuelekeza magari ya doria kwa haraka kwenda kwenye eneo la tukio. Sambamba na kuanzisha kituo cha Mawasiliano, Mpango huu pia utahusisha uanzishaji wa Vituo vya Polisi vya Kuhamahama (Mobile Police Stations). Kwa ujumla Mpango huu ni mzuri. Hivyo basi, napenda kutumia fursa hii kupongeza Jeshi la Polisi kwa kubuni Mpango huu wa Usalama wa Raia. Mimi naamini kuwa Mpango huu utasaidia juhudi zetu za kupambana na uhalifu hapa nchini kwetu. Aidha, nitumie fursa hii kuwapongeza Viongozi, Makamanda, Askari wa Jeshi la Polisi kwa kazi kubwa na nzuri ya kusimamia amani na usalama hapa nchini kwa ujumla. Mnafanya kazi kubwa sana na Watanzania wengi wana imani kubwa nanyi. Sote ni mashahidi wa namna ambavyo Jeshi la Polisi lilisimamia vizuri usalama wa nchi yetu kipindi cha Uchaguzi Mkuu wa mwaka jana. Mlisimamia amani na usalama nchini bila upendeleo wowote. Hivyo basi, napenda kutumia fursa hii kuwaahidi kuwa Serikali ya Awamu ya Tano itatoa ushirikiano wa kutosha kwenu ili mzidi kutekeleze majukumu yenu ipasavyo. Inspekta Jenerali wa Polisi; Ndugu Askari; Licha ya pongezi hizo nilizozitoa kwenu ni dhahiri kuwa bado kuna changamoto. Na napenda kusema kwa dhati kabisa kuwa binafsi nimekuwa nikisononeshwa na kusikitishwa sana na vitendo vya uvamizi wa vituo vya polisi na vitendo vya ujambazi wa kutumia silaha ambavyo vimekuwa vikitokea hapa nchini. Vitendo hivyo sio tu kwamba vinatishia usalama wa wananchi wetu bali pia vinatia dosari Jeshi la Polisi. Hivyo basi, natoa wito kwa Viongozi wa Jeshi la Polisi kuhakikisha vitendo hivi vinakomeshwa mara moja. Naamini kuwa kwa kutumia mbinu zenu mbalimbali, Jeshi la Polisi lina uwezo mkubwa wa kukomesha vitendo hivyo pamoja na uhalifu mwingine hapa nchini. Kwa bahati nzuri, mnao vijana wazuri, hodari, wazalendo na wachapakazi. Kinachohitajika ni kuwawezesha vijana hao, ikiwemo kuwapa motisha mbalimbali pale wanapofanya vitendo vya kishujaa. Na napenda kutumia fursa hii kuwahakikisha kuwa Serikali ya Awamu ya Tano itafanya kila jitihada ili kuboresha maslahi ya askari wa Jeshi la Polisi na vyombo vingine vya ulinzi na usalama. Wageni waalikwa; Mabibi na mabwana; Mpango huu tunaouzindua leo unaanza kutekelezwa kwenye Wilaya hii ya Kinondoni ambayo kitakwimu ndiyo inaongoza kwa matukio ya uhalifu hapa nchini. Kwa takwimu zilizopo, Wilaya ya Kinondoni iliripoti matukio ya uhalifu 8410  , 7924  ; 8095   na matukio 8804  . Hivyo, matarajio yetu ni kwamba kuanza kutekelezwa mpango huu, matukio ya uhalifu katika Wilaya hii yatapungua katika miaka inayofuata. Na baada ya mpango huu kutekelezwa hapa Kinondoni, hatimaye utasambaa sehemu zote nchini. Hata hivyo, napenda kusema kuwa ili mpango huu uweze kufanikiwa ni lazima Jeshi la Polisi liondoe kasoro ndogondogo zilizopo. Mathalan, utekelezaji wa Mpango huu unahitaji askari kuwa waadilifu na uaminifu kwa kiwango kikubwa. Kinyume chake, wananchi wanaweza kuwa wanapeleka habari kwenye vituo vyenu (call centres) lakini taarifa hizo zinaweza zisifanyiwe au zikatolewa kwa wahalifu. Hivyo basi, nitoe wito kwako inspekta Jenerali wa Polisi kuhakikisha askari watakaokuwepo kwenye vituo vya kupokea taarifa ni waaminifu na waadilifu. Ikiwezekana, askari hao wawe wanapewa posho maalum lakini pia hakikisheni mnalinda usalama wao kwa kutowafanya kutambulika kwa watu wa nje ya Jeshi lenu. Ndugu Wananchi; Mabibi na Mabwana; Jukumu la kulinda na kudumisha ulinzi na usalama katika nchi ni jukumu letu sote. Licha ya kubuniwa kwa mpango huu kabambe, Jeshi la Polisi pekee haliwezi kukomesha uhalifu nchini. Ni lazima wananchi mtoe ushirikiano wa kutosha kwa Jeshi la Polisi kwa kutoa taarifa za uhalifu. Wahalifu wapo na wanaishi katika maeneo yetu. Hivyo, nawaomba msikae kimya mkiona uhalifu unafanyika mahali au kuna fununu za kufanyika kwa uhalifu kwenye maeneo yenu. Kwa bahati nzuri, katika Mpango huu tunaouzindua leo, Jeshi la Polisi limetoa namba za kupiga simu ili kuwasilisha taarifa za uhalifu. Namba zenyewe ni rahisi kabisa, yaani 111 au 112. Pigeni simu na mtoe taarifa kwa Jeshi la Polisi. Mkifanya hivyo, mtakuwa mmesaidia juhudi za Jeshi la Polisi kukabiliana na uhalifu na bila shaka hali ya amani na usalama itaimarika hapa nchini. Sote hapa tunafahamu umuhimu wa usalama katika kufanikisha shughuli mbalimbali za maendeleo katika nyanja za siasa, uchumi au jamii. Binafsi ningependa kuona shughuli mbalimbali za kiuchumi, ikiwemo shughuli za maduka hadi nyakati za usiku, kama inavyofanyika kwenye nchi nyingine. Lakini huenda wenye maduka hapa nchini wanashindwa kufanya hivyo kutokana na kuhofia usalama wao na mali zao. Hivyo basi, narudia tena kutoa wito kwenu wananchi kutoa ushirikiano wa kutosha kwa Jeshi la Polisi ili kudhibiti vitendo vya uhalifu. Aidha, nitoe rai kwenu Jeshi la Polisi kuanza kuangalia uwezekano wa kufunga kamera kwenye maeneo mbalimbali, hususan katika miji ili kudhibiti uhalifu. Jambo hilo linawezekana na hasa kwa kuzingatia kuwa gharama zake si kubwa sana. Sambamba na hilo, napenda kutumia fursa hii kuiagiza Mamlaka ya Mawasiliano nchini kushirikiana kwa karibu na Jeshi la Polisi katika kutekeleza Mpango huu wa Usalama wa Jamii tunaouzindua leo. Wakati nikiwa nazindua Kituo Cha Mawasiliano pale Makao Makuu ya Jeshi la Polisi nimeshuhudia kuwa simu zote zinazoingia kwenye Kituo zinarekodiwa na kutolewa nakala (printout). Kitendo hicho cha kurekodiwa na kutolewa nakala huchukua kama dakika mbili au zaidi. Ni kwa sababu hii, natoa wito kwa Mamlaka ya Mawasiliano kushirikiana na Jeshi la Polisi ili kuwezesha nakala za simu zinazopigwa kutolewa kwa haraka kuliko ilivyo sasa. Bahati nzuri Katibu Mkuu Kiongozi yupo hapa hivyo nategemea agizo hili litasimamiwa ipasavyo. Mheshimiwa Waziri; Inspekta Jenerali wa Polisi; Ndugu Askari; Wageni Waalikwa; Mabibi na Mabwana; Nimekuja hapa kwa ajili ya kuzindua Mpango wa Usalama wa Raia. Hivyo, sitapenda kuwachosha kwa hotuba ndefu. Hata hivyo, kabla sijahitimisha hotuba yangu, naomba mniruhusu kutoa pongezi nyingi kwa Mheshimiwa Rais Mstaafu, Mzee Jakaya Mrisho Kikwete na Inspekta Jenerali Mstaafu, Said Mwema pamoja na wote walioshiriki katika kubuni mpango huu. Binafsi naamini kama Mpango huu utasimamiwa vizuri, utakuwa ni mwarobaini wa changamoto za uhalifu hapa nchini. Nalipongeza pia Jeshi kwa kazi kubwa mnayoifanya na nawaahidi tena kuwa Serikali ya Awamu wa Tano itashirikiana nanyi katika kuhakikisha mpango huu unafanikiwa ili hatimaye tuweze kutokomeza vitendo vya uhalifu hapa nchini. Vilevile, narudia kutoa shukrani zangu nyingi kwa wadhamini, Benki za CRDB na NMB pamoja na Kampuni ya Super Doll kwa kuunga mkono jitihada za Jeshi la Polisi za kupambana na uhalifu nchini. Wito wangu kwa Watanzania na taasisi nyingine igeni mfano wa makampuni haya kwa kutoa michango yenu ili kufanikisha mpango huu. Mwisho lakini sio kwa umuhimu, napenda kuwashukuru wananchi wote mliojitokeza kuja mahali hapa. Nipo pamoja nanyi na kamwe sitawaangusha. Napenda kuwahakikishia kuwa Serikali ya Awamu ya Tano imedhamiria kufanya kazi kwa nguvu zote kwa manufaa na ustawi wa wananchi wote na taifa kwa ujumla. Narudia wito wangu kwenu muendelee kutuunga mkono na kutuombea sisi Viongozi wenu. Kwa wanasiasa wenzangu, natoa rai kwenu kushirikiana na Serikali katika kuleta maendeleo kwa wananchi badala ya kuwa kikwazo. Binafsi sipo tayari kumruhusu mtu kunikwamisha kutekeleza yale niliyoyaahidi kipindi cha kampeni. Nitumie fursa hii kumpongeza Mkuu wa Mkoa wa Dar es Salaam, Mheshimiwa Makonda, kwa hatua anazozichukua hivi sasa kuwashughulikia wabadhirifu wa miradi mbalimbali ya barabara katika Jiji la Dar es Salaam. Naviagiza vyombo vyote vinavyohusika, ikiwemo Bodi za Usajili wa Makandarasi na Wahandisi pamoja na Taasisi ya Kuzuia na Kupambana na Rushwa (TAKUKURU) kuchukua hatua dhidi ya wale wote waliohusika kutekeleza miradi ya barabara chini ya kiwango. Baada ya kusema haya sasa natamka kuwa Mpango wa Usalama wa Raia umezinduliwa rasmi. Mungu Libariki Jeshi la Wananchi Tanzania! Mungu Ibariki Tanzania! “Asanteni kwa kunisikiliza” 