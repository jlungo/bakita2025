  HOTUBA  YA  MHESHIMIWA  KASSIM  M.  MAJALIWA  (MB.),  WAZIRI  MKUU  WA  JAMHURI  YA  MUUNGANO  WA  TANZANIA  KATIKA  UFUNGUZI  WA  MAONESHO  YA  TANO  YA  BIDHAA  ZA  VIWANDA  VYA  TANZANIA  KATIKA  UWANJA  WA  MAONESHO  YA  BIASHARA  YA  KIMATAIFA  WA  MWALIMU  J.  K.  NYERERE,  DAR-ES-SALAAM  TAREHE  4  DESEMBA,  2020 
  
  
   Mheshimiwa  Abubakar  Kunenge,  Mkuu  wa  Mkoa  wa  Dar  es  Salaam,  Ndugu  Prof.  Riziki  Shemdoe,  Katibu  Mkuu  ,  Wizara  ya  Viwanda  na  Biashara,  Ndugu  Ludovick  Nduhiye,  Naibu  KM,  Wizara  ya  Viwanda  na  Biashara,  Ndugu  Dkt  Jim  Yonaz,  NaibuKatibu  Mkuu  Mawasiliano,  Ndugu  Edwin  N.  Rutageruka,  Mkurugenzi  Mkuu  wa  Mamlaka  ya  Maendeleo  ya  Biashara  Tanzania  (TANTRADE),  Ndugu  Paul  Mshimo,  KatibuTawala  Mkoa  wa  Dar  es  Salaam  Bibi  Latifa  M.  Khamisi,  Naibu  Mkurugenzi  Mkuu  -  Mamlaka  ya  Maendeleo  ya  Biashara  Tanzania,  Mheshimiwa  Godwin  Gondwe,  Mkuu  wa  Wilaya  ya  Temeke,  Viongozi  na  Watendaji  Wakuu  wa  Serikali  mliopo  hapa,  Wawakilishi  wa  Mashirika  ya  Kimataifa,  Menejimenti  na  Wafanyakazi  wa  TanTrade,  Washiriki  wa  Maonesho,  Wasanii,  Kwaya  ya  Chuo  cha  Utumishi  wa  Umma,  Waandishi  wa  Habari,  Wageni  Waalikwa,  Mabibi  na  Mabwana.  Habari  za  asubuhi!  SHUKRANI  Awali  ya  yote,  napenda  kuchukua  fursa  hii  kumshukuru  Mwenyezi  Mungu  mwingi  wa  rehema  kwa  kutujalia  sote  kukutana  hapa  leo  hii  tukiwa  na  afya  njema.  Aidha,  naishukuru  Wizara  ya  Viwanda  na  Biashara  kwa  kunipa  heshima  kubwa  ya  kuwa  Mgeni  Rasmi  katika  ufunguzi  wa  Maonesho  ya  Tano  ya  Bidhaa  za  Viwanda  vya  Tanzania.  Pili,  naomba  nitumie  fursa  hii  kuwaletea  salaam  za  dhati  za  pongezi  kutoka  kwa  Mheshimiwa  Rais  wetu  mpendwa  Dkt.  John  Pombe  Joseph  Magufuli,  Rais  wa  Jamhuri  ya  Muungano  wa  Tanzania  na  salamu  kutoka  kwa  Mheshimiwa  Mama  yetu  Samia  Suluhu  Hassan,  Makamu  wa  Rais.  Viongozi  wetu  hao,  wametoa  pongezi  nyingi  sana  kwa  kufanikisha  maonesho  haya  ya  bidhaa  za  viwanda  kwa  mwaka  2020.  Mtakubaliana  nami  kwamba  bidhaa  nyingi  zilizopo  katika  maonesho  haya  zimetokana  na  maono  na  uongozi  mahiri  na  shupavu  wa  Rais  wetu  mpendwa  katika  kipindi  chake  cha  kwanza  cha  kuongoza  Serikali  ya  awamu  ya  tano.  Tatu,  Kwa  niaba  ya  Serikali,  naomba  nitumie  fursa  hii  kuwashukuru  Watanzania  wote  kwa  ujumla  wao  kwa  imani  yao  kubwa  kwa  Chama  chetu  cha  Mapinduzi  na  kwa  kukipa  tena  ridhaa  ya  kuwatumikia  watanzania.  Ushindi  wa  kishindo  wa  kura  nyingi  alizopata  Mheshimiwa  Rais  na  Wabunge  wote  wa  CCM  ni  ishara  tosha  kwamba  watanzania  wana  imani  kubwa  na  Serikali  yao  kutokana  na  kushuhudia  maendeleo  makubwa  na  ya  haraka  kupitia  sera  makini  na  utelekezaji  wa  vitendo  wa  Ilani  ya  Uchaguzi  ya  CCM  ya  2015  -  2020.  Nawashukuruni  sana  na  ninaahidi  kama  Mtendaji  Mkuu  wa  Serikali  nitaendelea  kushirikiana  na  wananchi  wote  wa  Tanzania  katika  kutekeleza  yale  yote  tuliyoyaahidi  katika  Ilani  ya  Uchaguzi  ya  CCM  ya  mwaka  2020  hadi  2025  kwa  maendeleo  ya  Taifa  letu.  Nne:  kipekee,  nachukua  fursa  hii  kuipongeza  Wizara  ya  Viwanda  na  Biashara  na  Uongozi  wa  Mamlaka  ya  Maendeleo  ya  Biashara  Tanzania  (TANTRADE)  kwa  kufanikiwa  kuandaa  Maonesho  ya  Bidhaa  za  Viwanda  kwa  miaka  mitano  mfululizo.  Hii  ni  hatua  nzuri  itakayowezesha  bidhaa  za  viwanda  vyetu  kupata  soko  endelevu  la  ndani  na  nje  ya  Nchi.  Aidha,  niipongeze  Kamati  ya  Kitaifa  ya  maandalizi  ya  maonesho  haya  kwa  kazi  nzuri  inayoonekana  ya  kuandaa  kwa  mafanikio  makubwa.  Kwa  namna  ya  pekee  natoa  pongezi  nyingi  sana  kwa  Mamlaka  ya  Maendeleo  ya  Biashara  Tanzania  kwa  kuendelea  kuratibu  vema  maonesho  haya,  ambayo  yameendelea  kukua  na  kupata  washiriki  wengi  ukilinganisha  na  yalipoanza  mwaka  2016.  Hongereni  sana!  Tano:  nitumie  fursa  hii  pia,  kuwashukuru  Wageni  Waalikwa  mbalimbali  wakiwemo  Mabalozi  na  Wawakilishi  wa  Mashirika  ya  Kimataifa,  Wananchi  pamoja  na  Wawakilishi  wa  Vyombo  vya  Habari  ambao  kwa  ujumla  wao  wamefika  kutuunga  mkono  katika  hafla  hii  ya  ufunguzi  wa  maonesho  haya.  KAULIMBIU  YA  MAONESHO  YA  TANO  YA  BIDHAA  ZA  VIWANDA  Ndugu  wananchi,  maonesho  haya  yalianzishwa  mwaka  2016  kufuatia  maelekezo  yaliyotolewa  kwa  Wizara  ya  Viwanda  na  Biashara  na  Mhe.  Rais  Dkt.  John  Pombe  Joseph  Magufuli,  yafanyike  Maonesho  ya  Bidhaa  za  Viwanda  ili  kuwezesha  bidhaa  zinazozalishwa  na  viwanda  vyetu  zipate  masoko  ndani  na  nje  ya  nchi.  Nafarijika  kuona  kuwa  agizo  la  Mheshimiwa  Rais  limetekelezwa  kwa  viwango  vya  kuridhisha.  Hongereni  sana  na  endeleeni  kuyaboresha!  Nilipowasili  kwenye  eneo  hili,  nilipata  fursa  ya  kutembelea  baadhi  ya  mabanda  ya  maonesho.  Wakati  natembelea  mabanda  hayo,  nimefarijika  kuona  bidhaa  nzuri  na  zenye  ubora  zilizotengenezwa  na  viwanda  vyetu.  Nawapongeza  sana  wazalishaji  kwa  kuendelea  kuzalisha  bidhaa  bora  na  zenye  viwango.  Aidha,  nazipongeza  Taasisi  zetu  zinazotoa  huduma  wezeshi  kwa  viwanda  vyetu  kwa  kuendelea  kutoa  msukumo  na  ushauri  wenye  tija  wa  kukuza  sekta  ya  viwanda.  Katika  mabanda  mengi,  nikiri  kwamba  nimevutiwa  na  kuwepo  kwa  bidhaa  mpya  na  bora.  Aidha,  pamoja  na  mambo  mengine  nimeona  mwitikio  mkubwa  wa  wadau  kutoka  mikoa  mbalimbali  Nchini.  Hivyo,  natoa  pongezi  na  shukrani  kwa  wadau  wote  wapya  mliojumuika  nasi  katika  maonesho  haya  ya  mwaka  huu  wa  2020  ikiwemo  wale  wanaotoka  mikoani.  Ndugu  Wananchi,  eneo  lingine  lililonivutia  kwenye  maadhimisho  haya  ya  mwaka  huu  ni  Kaulimbiu  ya  Maadhimisho  ya  mwaka  huu  wa  2020  inayosema  “Tumia  Bidhaa  za  Tanzania,  Jenga  Tanzania”.  Kaulimbiu  hii  imebeba  maono  na  sera  ya  Serikali  ya  awamu  ya  tano  ya  kujenga  uchumi  wa  viwanda.  Vilevile,  Kaulimbiu  hii  inalenga  kuhamasisha  uzalendo  mshikamano  na  utaifa  na  inatukumbusha  kuwa  maendeleo  ya  kiuchumi  yanahitaji  mapinduzi  ya  kifikra.  Kwa  msingi  huo  naamini  Wadau  wataitumia  Kauli  mbiu  hii  kuchochea  ukuaji  wa  sekta  mbalimbali  za  kiuchumi  zikiwemo  za  Kilimo,  Mifugo,  Uvuvi,  Misitu  na  Madini  kwani  kutokana  na  Mkakati  wetu  wa  kitaifa,  viwanda  vingi  vinatumia  mali  ghafi  za  ndani.  Ndugu  wananchi,  nipende  kusisitiza  kwamba  kutumia  bidhaa  tunazozalisha  kutoka  viwanda  vyetu  kutaisaidia  Tanzania  kufikia  hatua  ya  juu  ya  Uchumi  wa  Kati.  Hivyo  basi,  nitoe  rai  kwa  Watanzania  kutekeleza  kwa  Vitendo  Kauli  Mbiu  ya  Maonesho  haya  inayosema  “Tumia  Bidhaa  za  Tanzania,  Jenga  Tanzania”.  Utekelezaji  wa  kaulimbiu  hii  utakuwa  ni  muarobaini  wa  kuchochea  ukuaji  wa  viwanda  na  biashara  hapa  Nchini.  Napenda  kuwahakikishia  kwamba  Serikali  inathamini  sana  mchango  mkubwa  wa  viwanda  katika  kuinua  uchumi.  Kwa  kutambua  hilo,  nitoe  wito  kwa  wenye  viwanda  wote  hapa  nchini  kushiriki  ili  kuwawezesha  Wananchi  kuona  bidha  bora  na  mpya  zinazozalishwa  Tanzania.  UMUHIMU  WA  MAONESHO  YA  BIDHAA  ZA  VIWANDA  Ndugu  Washiriki,  maonesho  haya  ya  Tano  ya  Bidhaa  za  Viwanda  vya  Tanzania  ni  fursa  muhimu  kwa  Wadau  wote  wakiwemo  wazalishaji  wa  bidhaa  viwandani,  wafanyabiashara,  taasisi  mbalimbali  za  umma,  makampuni  na  watu  binafsi  kukutana  na  kubadilishana  mawazo  na  uzoefu  chini  ya  mwamvuli  mmoja.  Nimefarijika  sana  kuona  mmefika  kwa  wingi  katika  maonesho  haya,  hali  hii  inaashiria  na  kuonesha  kuwa  mmeamua  kwa  dhati  kutoa  fursa  kwa  wananchi  kuweza  kujionea  uwezo  mkubwa  wa  Watanzania  wa  kuzalisha  mashine  na  bidhaa  bora  kama  nilivyojionea  wakati  natembelea  kwenye  maonesho  haya.  Maonesho  ya  viwanda  vya  ndani  yana  umuhimu  wa  pekee  kwani  Kupitia  maonesho  haya  tunapata  manufaa  mengi  yakiwemo  yafuatayo;  wawekezaji  kupanua  wigo  wa  masoko  ya  bidhaa  na  kuwezesha  kupanuka  kwa  viwanda  kutokana  na  kupanuka  kwa  masoko;  kubadilishana  mawazo,  ujuzi  na  uzoefu  chini  ya  mwamvuli  mmoja  na  hatimaye  baada  ya  maonesho  kuboresha  bidhaa  kulingana  na  mahitaji  ya  walaji  au  soko;  kupata  taarifa  ya  masoko  ya  bidhaa  zinazozalishwa  na  kujifunza  mambo  mbalimbali  kutoka  miongoni  mwenu  na  kutoka  kwa  Taasisi  zilizoshiriki  kwenye  maonesho;  nyenzo  muhimu  ya  kukuza  biashara  na  uchumi  kwa  kuwatambulisha  na  kuwakutanisha  Wazalishaji,  Wanunuzi  na  watumiaji  kwa  pamoja;  Fursa  ya  Kuingia  na  kufunga  mikataba  ya  kibiashara  pamoja  na  kupata  miadi  (order)  ya  bidhaa  na  kuwashawishi  na  kuvutia  wawekezaji  kuendelea  kuwekeza  kwenye  viwanda;  kutoa  mrejesho  wa  ubora  wa  bidhaa  mnazozalisha  ili  kuwawezesha  kubaini  changamoto  zinazowakabili  kwa  pamoja  na  kuona  namna  ya  kuzitafutia  ufumbuzi;  kuwafungua  macho  wananchi  kuona  na  kutambua  teknolojia,  bidhaa  na  huduma  zinazopatikana  hapa  nchini  kutokana  na  maendeleo  ya  sekta  ya  viwanda  vya  ndani  na;  kupanua  wigo  wa  ushirikiano  miongoni  mwa  wawekezaji  na  pia  kati  ya  Serikali  na  Sekta  Binafsi  katika  kuendeleza  viwanda;  kupata  undani  wa  bidhaa  zinazozalishwa  hapa  nchini  na  kudadisi  kuhusu  huduma  zinazotolewa  na  taasisi  mbali  mbali  zilizopo  hapa  uwanjani;  Hii  pia  ni  sehemu  ya  jukwaa  la  kutangaza  fursa  za  kiuchumi  na  kijamii  za  nchi  yetu  kwa  lengo  la  kuvutia  uwekezaji  kutoka  ndani  na  nje  ya  nchi  kupitia  fursa  ya  Mikutano  ya  online  B2B  itakayofanyika  hivi  karibuni.  Naamini  mikutano  hiyo  itakuwa  na  tija  kwa  washiriki,  kwa  hiyo  ni  vyema  tukaitumia  fursa  hii  kikamilifu.  Naamini  TanTrade  mmejipanga  vizuri  na  mtatupatia  mrejesho.  Hivyo,  nitumie  fursa  hii  kwa  mara  nyingine  kuwashukuru  wazalishaji  na  wafanyabiashara  walioonesha  bidhaa  zao  hapa;  Wadhamini,  Wananchi  na  wageni  wote  waliofika  na  kutembelea  maonesho  haya  kutoka  sehemu  mbalimbali  za  nchi  yetu.  Ushiriki  wenu  unadhihirisha  imani  yenu  katika  kuunga  mkono  juhudi  za  Serikali  ambazo  zimeainishwa  katika  Ilani  ya  Uchaguzi  ya  Chama  cha  Mapinduzi  ya  mwaka  2025  ya  kujenga  uchumi  jumuishi  kwa  lengo  la  kuinua  kipato  cha  Mtanzania.  Ndugu  wananchi,  ninatoa  wito  kwa  Watanzania  wenzangu  kuja  kutembelea  Maonesho  haya  ili  kutambua  na  kuzipenda  bidhaa  zinazozalishwa  na  viwanda  vyetu  pamoja  na  fursa  za  Sekta  hii  ya  Viwanda  hapa  nchini.  Nami  naunga  mkono  kaulimbiu  ya  maonesho  “Tumia  Bidhaa  za  Tanzania,  Jenga  Tanzania”.  MIKAKATI  YA  KUSHUGHULIKIA  CHANGAMOTO  ZA  WAWEKEZAJI  KWENYE  SEKTA  YA  VIWANDA  NCHINI  Pamoja  na  jithada  za  Serikali  kuweka  mkazo  mkubwa  katika  ujenzi  wa  Viwanda.  Natambua  kwamba  Sekta  Binafsi  ndiyo  muhimili  mkubwa  wa  kujenga  uchumi  wa  viwanda.  Hivyo,  Serikali  itaendelea  kuhamasisha  na  kushawishi  wawekezaji  kuwekeza  katika  maeneo  mbalimbali  ya  nchi  yetu  na  kuhakikisha  chngamoto  mbalimbali  zinafanyiwa  kazi  ipasavyo.  Kuondoa  Urasimu  Mheshimiwa  Wananchi,  serikali  inaendelea  kujenga  mazingira  rafiki  kwa  wawekezaji  na  kuondoa  vikwazo  visivyo  vya  lazima  kama  vile  urasimu  uliopitiliza.  Natumaini  mnakumbuka,  Mheshimiwa  Rais  alipokuwa  akilihutubia  Bunge  mnamo  tarehe  13  Novemba  2020,  pamoja  na  mambo  mengine  alitoa  msimamo  wa  serikali  kwamba  kuanzia  sasa  anataka  Wawekezaji  wanapokuja  nchini  wapatiwe  vibali  vya  kuwekeza  ndani  ya  siku  14.  Kujenga  mazingira  mazuri  ya  uwekezaji  na  kufanya  biashara;  Ndugu  wananchi,  Serikali,  inaendelea  kurahisisha  na  kuweka  mazingira  mazuri  ya  ukuaji  wa  sekta  hii.  Kwa  niaba  ya  Serikali  yetu  inayoongozwa  na  Mhe.  Rais  wetu  Mpendwa  Dkt.John  Joseph  Pombe  Magufuli  nawahakikishia  kuwa  changamoto  zote  ambazo  zimegundulika  kupitia  wadau  wa  Maonesho  haya  tutazifanyia  kazi  ipasavyo.  Kuendelea  kufanya  makongamano  mbalimbali:  Serikalli  itaendelea  kuratibu  fursa  mbalimbali  za  kuwakutanisha  wazalishaji,  wawekezaji  na  watumiaji  wa  bidhaa  ili  kuweza  kujadili  na  kutatua  changamoto  mbalimbali.  Nimejulishwa  kwamba  kesho,  tarehe  5  Novemba,  2020  katika  viwanja  hivi  kutafanyika  mkutano  maalum  unaolenga  kuwakutanisha  Wakuu  wa  Taasisi  za  Umma  za  Udhibiti  na  Wenye  Viwanda  ili  kupokea  na  kutatua  changamoto  zinazowakabili.  Pia  nimetaarifiwa  kuwa,  tarehe  7  Novemba  kutakuwa  na  kongamano  lingine  la  fursa  za  biashara  na  viwanda  baina  ya  Tanzania  na  nchi  za  Pakistan,  Kuwait,  Dubai  na  Urusi.  Ni  matarajio  yangu  kuwa  kupitia  mikutano  hiyo  wazalishaji  wetu  wataweza  kujifunza  kutoka  kwa  Washiriki  wanaotoka  nje  ili  kupata  teknolojia  mbalimbali  za  mashine  za  viwanda  zikiwemo  za  uzalishaji,  ufungashaji  na  usambazaji  wa  bidhaa.  Naagiza,  Wakuu  wa  Taasisi  za  udhibiti  wote  walioalikwa  washiriki  mkutano  huo  watumie  fursa  hiyo  kutatua  changamoto  zinazowakabili  wawekezaji  na  wafanyabiashara  wa  sekta  ya  viwanda.  Kufufua  viwanda  vilivyokufa  kwa  kuzingatia  teknolojia  ya  kisasa:  Ndugu  wananchi,  kutokana  na  mkakati  wa  ujenzi  wa  uchumi  wa  viwanda,  kumekuwa  na  ongezeko  la  viwanda  vipya  kila  mwaka  licha  ya  kuwa  vipo  viwanda  vichache  ambavyo  vinapungua  kutokana  na  sababu  mbalimbali  kama  vile  kubadilika  kwa  teknolojia  na  mazingira  ya  ushindani.  Serikali  kwa  kutambua  hilo,  imejiwekea  mikakati  ya  kufufua  viwanda  vilivyokufa  na  kuongeza  uzalishaji  wa  viwanda  vilivyopo.  Nipende  kuwajulisha  kuwa,  Serikali  imekuwa  ikifuatilia  sababu  za  kuanguka  kwa  baadhi  ya  viwanda  nchini  hatimaye  kuchukua  hatua  ya  kuviokoa  kwa  kutatua  changamoto  hizo  zinazoikabili  sekta  hii  ya  viwanda.  Kufanya  mabadiliko  na  kuboresha  mifumo  ya  utoaji  wa  huduma  kwa  kuunganisha  taasisi  zinazotoa  huduma  zinazofafa  Kufanya  mageuzi  katika  Matumizi  ya  Mifumo  ya  Kielektroniki:  Aidha,  tumeboresha  mifumo  mingi  ya  utoaji  huduma  katika  taasisi  mbalimbali  za  umma  kuwa  ya  njia  ya  Kielektroniki.  Huduma  hizo  ni  pamoja  na  Usajili  wa  Majina  ya  Biashara,  Makampuni  pamoja  na  Utoaji  wa  Leseni  za  Biashara  zinazotolewa  na  Wakala  wa  Usajili  wa  Biashara  na  Leseni,  BRELA.  Kupunguza  mnyororo  wa  gharama  za  uzalishaji  ili  kupunguza  gharama  za  uzalishaji  na  kufanya  bei  ya  bidhaa  zinazozalishwa  nchini  na  viwanda  vyetu  ziwe  shindani.  Wito  kwa  wawekezaji  kutoka  nje:  Kutokana  na  mazingira  haya  ya  uwekezaji  na  kwa  kuzingatia  hali  ya  Amani  iliyopo  ndani  ya  nchi  yetu,  napenda  kuwakaribisha  wawekezaji  mbalimbali  kutoka  nje  kuwekeza  katika  teknolojia  ya  viwanda  hapa  Tanzania,  tunawakaribisha  sana  kuanzisha  viwanda  vya  kuzalisha  bidhaa  hizo  hapa  nchini  kwa  kuwa  Tanzania  ni  nchi  yenye  rasilimali  na  malighafi  za  kutosha  kwa  uzalishaji  viwandani.  Serikali  ya  Tanzania  imeweka  mikakati  mahususi  ya  kuimarisha  na  kuendeleza  sekta  ya  viwanda  ili  kuongeza  ajira  kwa  wananchi  na  hivyo  kuwapunguzia  umaskini.  MAENDELEO  KATIKA  KUKUZA  UCHUMI  WA  VIWANDA  Ndugu  wananchi,  uchumi  wa  nchi  yetu  umekuwa  ukiimarika  na  kukua  kwa  wastani  wa  asilimia  7  kwa  mwaka.  Hii  ni  kutokana  na  jitihada  zinazofanywa  na  Serikali  kwa  kujenga  miundombinu  ya  kiuchumi  kama  vile  barabara,  uimarishaji  wa  bandari,  uimarishaji  wa  reli,  na  ukuzaji  wa  Sekta  ya  Mawasiliano,  ukuzaji  na  uongezaji  wa  uwezo  wetu  wa  kuzalisha  na  usambazaji  wa  nishati  ya  umeme.  Ndugu  Wananchi,  kama  mnavyofahamu,  Tanzania  imeingia  katika  kundi  la  kipato  cha  kati  kabla  ya  mwaka  2025  kama  iliyowekwa  bayana  katika  Dira  ya  Maendeleo  ya  2025.  Ni  dhamira  ya  Serikali  kuhakikisha  kuwa  ujenzi  wa  uchumi  wa  kipato  cha  kati  ambao  Tanzania  imefanikiwa  kuufikia  mwaka  huu,  utaakisi  sura  na  maisha  ya  Watanzania  walio  wengi.  Moja  ya  njia  mahsusi  ya  kutufikisha  huko  ni  uendelezaji  wa  viwanda  na  uwajibikaji  wa  dhati  kwa  watendaji.  Mkakati  wa  Ujenzi  wa  Uchumi  wa  Viwanda:  Napenda  kuwajulisha  kuwa  Serikali  imetoa  msukumo  mkubwa  na  kuwezesha  viwanda  vingi  kujegwa  katika  kipindi  kifupi  na  hivyo  kuwezesha  idadi  ya  viwanda  kuongezeka  hadi  kufikia  viwanda  61,110  mwaka  2020  ikilinganishwa  na  viwanda  52,633  mwaka  2015.  Hii  ina  maana  kuwa  viwanda  8,477  pekee  vimejengwa  kati  ya  mwaka  2015  hadi  2019.  Kati  ya  hivyo,  viwanda  vikubwa  ni  201;  viwanda  vya  kati  ni  460  na  viwanda  vidogo  na  vile  vidogo  sana  ni  4,410.  Aidha,  viwanda  hivyo  vipya  vimesaidia  kuongezeka  kwa  ajira  kutoka  254,786  (mwaka  2015)  hadi  kufikia  ajira  482,601  (mwaka  2020).  Takwimu  zinaonesha  kuwa  viwanda  vingi  vilivyosajiliwa  kwa  kipindi  hiki  ni  kwa  ajili  ya  kuzalisha  vigae,  marumaru,  saruji,  sabuni,  sukari,  sigara,  nguo  na  mavazi,  ngozi  na  bidhaa  za  ngozi,  chuma  na  bidhaa  za  chuma,  kusindika  nyama,  chakula,  mbogamboga  na  matunda,  maziwa,  mafuta  ya  kula,  vifungashio,  mbolea,  dawa  za  binadamu  na  vifaa  kinga  dhidi  ya  magonjwa  mbalimbali  ikiwemo  corona  (COVID  19)  pamoja  na  viwanda  vya  ubanguaji  wa  Korosho.  Ndugu  Wananchi,  Serikali  imeendelea  kuhamasisha  ujenzi  wa  viwanda  ambavyo  sehemu  kubwa  ya  malighafi  zake  zinatoka  ndani  ya  nchi  yetu,  hususan  kwenye  sekta  za  kilimo,  mifugo,  uvuvi  na  madini  –  na  maliasili  nyingine.  Viwanda  vya  aina  hii  vitatupa  fursa  ya  kujenga  mfumo  wa  uzalishaji  wa  ndani  ya  Nchi  uliofungamana  na  kuendana  na  mahitaji  ya  soko.  Wazalishaji  watakuwa  na  soko  la  uhakika  humu  humu  ndani  ya  nchi.  Viwanda  vingine  ambavyo  tutawekeza  ni  vya  kuzalisha  bidhaa  ambazo  zinatumiwa  na  watu  wengi  humu  nchini  (mass  consumption)  –  yaani  bidhaa  kama  vile  nguo,  viatu,  mafuta  ya  kupikia,  zana  za  kilimo,  vifaa  vya  ujenzi,  pembejeo  kwa  wakulima,  n.k.  Hivyo  basi,  viwanda  hivi  vitakuwa  na  uhakika  wa  soko  la  ndani  kabla  ya  kufikiria  soko  la  nje  na  vinatarajiwa  kuzalisha  ziada  kwa  ajili  ya  masoko  ya  nje.  Mambo  yote  haya  yakifanyika,  yaani  kuzalisha  kwa  ajili  ya  soko  la  ndani  na  nje,  itatuongezea  akiba  yetu  ya  fedha  za  kigeni  na  kutuwezesha  kutekeleza  na  kuendeleza  mipango  mingine  kwa  ajili  ya  ustawi  wa  uchumi  wetu.  Serikali  yetu  imeweka  vivutio  maalumu  kwa  wawekezaji  wa  ndani  kama  njia  ya  kuwahamasisha  Watanzania  kuwekeza  katika  nchi  yao.  Serikali  itaendelea  kushirikiana  na  Jumuiya  ya  Wafanyabiashara  katika  azma  ya  kukuza  sekta  ya  Viwanda  na  biashara  Nchini.  Lengo  ni  kuwezesha  Tanzania  kufikia  hatua  ya  juu  ya  uchumi  wa  kati  kama  ilivyoainishwa  kwenye  Ilani  ya  Uchaguzi  ya  Chama  cha  Mapinduzi  ya  mwaka  2020  –  2025.  MAAGIZO  NA  MASUALA  YA  MSISITIZO:  Ndugu  Washiriki,  ninayo  imani  kubwa  kuwa  kwa  njia  ya  maonesho  ya  bidhaa  za  viwanda  vya  ndani  tutaweza  kuondoa  imani  potofu  kuwa  kitu  bora  ni  kile  kilichotoka  nje  ya  nchi.  Imani  hii  ikiondoka  itasaidia  sana  uzalishaji  mkubwa  wa  bidhaa  na  teknolojia  hapa  nchini  ambazo  zitawezesha  kupata  masoko  ya  ndani  na  nje.  Nina  hakika  tukijipanga  tutaweza  kuwa  washindani  mahiri  na  bidhaa  zenu  zitaingia  na  kuleta  ushindani  mkubwa  kwenye  soko.  Hata  hivyo  masuala  yafuatayo  ya  msisitizo  na  maagizo  ni  muhimu  sana  yakafanyiwa  kazi  kikamilifu;  Wenye  Viwanda  zalisheni  bidhaa  kwa  wingi  na  kwa  kutumia  malighafi  zinazopatikana  kwenye  maeneo  yenu,  hii  itawezesha  kuwa  na  uzalishaji  wenye  gharama  ndogo  na  kuwa  na  bei  shindani  katika  soko.  Kumbukeni  kuwa,  bidhaa  ikizalishwa  kwa  kutumia  mali  ghafi  zetu  itawezesha  ajira  endelevu  kuwepo  kwa  vijana  wetu,  itasaidia  pia  malighafi  zetu  kutoharibika  lakini  pia  bidhaa  zetu  zitakuwa  zina  thamani  kubwa  badala  ya  kuuza  malighafi  kwa  bei  ya  chini.  Uwekezaji  unaofanywa  uzingatie  uendelevu,  ubora  na  tija  kulingana  na  viwango  vinavyokubalika  Kitaifa  na  Kimataifa  katika  shughuli  za  uzalishaji  ili  kuhimili  ushindani  na  hata  kuweza  kunufaika  na  fursa  za  masoko  zinazoendelea  kujitokeza,  Mamlaka  zote  za  udhibiti  hakikisheni  kuwa  bidhaa  zisizo  na  viwango  na  bidhaa  bandia  hazipati  nafasi  ya  kuingia  soko  la  Tanzania.  Hii  iende  sambamba  kuhakikisha  kuwa  bidhaa  zinazoingizwa  nchini  kwa  ajili  ya  kuoneshwa  katika  Maonesho  mbalimbali  zinakuwa  na  viwango  vya  kimataifa  ili  kuvipa  changamoto  viwanda  vya  ndani  kuzalisha  bidhaa  zenye  ubora.  Wazalishaji  na  wenye  viwanda  hakikisheni  mnazitangaza  bidhaa  zenu  (marketing)  na  kuzalisha  bidhaa  zenye  kuzingatia  ubora  na  mnyororo  wa  gharama  ili  ziweze  kushindana  katika  soko;  Wawekezaji  na  wazalishaji  wote  wote  tufanye  biashara  halali,  tulipe  kodi  kikamilifu  na  kutunza  kumbukumbu  vizuri  ili  Serikali  iweze  kupata  takwimu  sahihi  za  biashara  zinazofanyika  ikiwemo  na  nchi  jirani  ili  kuweza  kuandaa  sera  mahususi  za  kuwasaidia.  Wizara  ya  Viwanda  na  Biashara  hakikisheni  wazalishaji  wanatumia  vizuri  sheria  za  uasilia  wa  bidhaa  ili  kuweza  kukidhi  matakwa  na  kutumia  fursa  ya  masoko  ambayo  Serikali  yetu  imesaini  mikataba  ya  maridhiano  hususani  soko  la  Afrika  Mashariki,  SADC,  AGOA  na  fursa  nyingine  za  masoko  ya  pamoja.  Watanzania  tuachane  na  fikra  potofu  kuwa  bidhaa  zinazotoka  nje  ya  nchi  ndizo  zenye  ubora  kuliko  za  hapa  nchini,  kwani  bidhaa  zetu  ni  bora  na  zina  viwango  vinavyostahili.  Hebu  sote  tununue  bidhaa  zetu  ili  kukuza  ajira  na  pato  la  mtu  binafsi  na  Taifa  kwa  ujumla.  Wizara  ya  fedha  na  Mipango  na  Viwanda  na  Biashara  endeleeni  na  mikakati  ya  kisera  na  kikodi  ya  namna  ya  kupunguza  uagizaji  wa  baadhi  ya  bidhaa  zinazozalishwa  nje  na  kuongeza  ununuzi  wa  bidhaa  zinazozalishwa  ndani  ili  kukuza  viwanda  vya  ndani  mfano;  bidhaa  za  mbao,  mafuta  ya  kula,  nk.  SIDO  kwa  kushirikiana  na  VETA  wekeni  kipaumbele  cha  kutoa  mafunzo  na  kubuni  nyenzo  zinazoendana  na  mahitaji  makubwa  yaliyomo  katika  jamii  ikiwemo  katika  eneo  la  kuchakata  mazao  kama  korosho,  chikichi,  ufuta,  alizeti  na  matumizi  ya  TEHAMA  katika  kuboresha  uzalishaji  mali,  ufanisi,  viwango  na  kutafuta  masoko,  Wizara  ya  Viwanda  na  Biashara  na  TANTRADE  fanyeni  maboresho  katika  uratibu  wa  maonesho  mbalimbali  ya  Viwanda  na  Biashara  ili  yafanyike  kwa  kuzingatia  kanda  za  uzalishaji  nchini  badala  ya  nguvu  kubwa  kuelekezwa  Dar  Es  Salaam  na  miji  mikubwa.  Ili  Ujenzi  wa  Uchumi  wa  Viwanda  ushamiri  vya  kutosha,  lazima  kuwe  na  na  mfungamano  na  sekta  za  kilimo,  mifugo,  uvuvi  na  madini  ili  kutoa  malighafi  za  kutosheleza  viwanda  hivyo.  Lazima  kuwe  na  msukumo  wa  kutosha  kwenye  sekta  zinazozalisha  malighafi.  TANTRADE  iendelee  kushirikiana  na  Balozi  zetu  ili  kuendelea  kupata  fursa  za  masoko  ya  bidhaa  na  huduma  zinazozalishwa  nchini.  Halmashauri  zote  Nchini  zihakikishe  Viwanda  vilivyo  katika  Mamlaka  zao  vinashiriki  kuonesha  bidhaa  wanazozalisha  ili  bidhaa  hizo  ziweze  kutafutiwa  masoko  katika  Nchi  mbalimbali  duniani  zikwemo  nchi  za  Ukanda  wa  EAC  na  SADC  kwa  lengo  la  kuongeza  mauzo  ya  Tanzania  nje  ya  nchi.  Ufuatiliaji  ufanyike  kujiridhisha  kuwa  Halmashauri  zote  nchini  zimetekeleza  maagizo  ya  kuweka  kipaumbele  katika  kutenga,  kurasimisha,  kupima  na  kuyawekea  miundombinu  maeneo  kwa  ajili  ya  shughuli  za  uzalishaji  na  katika  sekta  mbalimbali  ikiwemo  kilimo,  ufugaji,  madini,  uvuvi  na  viwanda  vidogo,  MWISHO  Nawapongeza  sana  TanTrade  kwa  kuandaa  Siku  Maalum  sambamba  na  Maonesho  haya  mahususi  kwa  ajili  ya  Kongamano  la  Wafanyabiashara  wenye  Viwanda  na  Taasisi  za  Uthibiti  ambalo  litafanyika  kesho  Jumamosi.  Kongamano  hili  ambalo  nimeambiwa  limeandaliwa  na  TANTRADE  kwa  Udhamini  wa  Taasisi  ya  Sekta  Binafsi  Tanzania  (TPSF)  ni  mojawapo  ya  juhudi  za  Serikali  za  kuendeleza  ushirikiano  kati  ya  Sekta  ya  Umma  na  Binafsi  (PPP)  katika  kujadili  kwa  pamoja  changamoto  za  Sekta  ya  Viwanda  ili  kuzipatia  ufumbuzi  na  hatimaye  sekta  hii  iendelee  kushika  kasi  ya  ukuaji.  Aidha,  Serikali  kwa  upande  wake  itaendelea  kuhakikisha  kuwa  inatoa  msukumo  na  kuunga  mkono  juhudi  zinazofanywa  na  TANTRADE  ili  kuinua  kiwango  cha  uzalishaji  wa  mali  ghafi  na  kutafuta  masoko  ya  bidhaa  za  Viwanda  vyetu.  Ni  imani  yangu  kuwa  utaratibu  huu  utakuwa  endelevu  kwani  utasaidia  kwa  kiasi  kikubwa  kuyafanya  maonesho  haya  kuendelea  kuwa  na  mtazamo  mpana  na  Mzuri  na  pia  kuchangia  katika  kukuza  biashara  na  uwekezaji  baina  yetu.  Natoa  wito  kwa  WenyeViwanda  na  Wadau  wote  muhimu  kushiriki  na  kuitumia  fursa  hii  vema.  Msisitizo  huu  wafanyabiashara  pia  tuimarishe  biashara  zetu.  Ndugu  Wananchi,  Nitafarijika  sana  kuona  Maonesho  haya  yakiendelea  kutumika  kama  jukwaa  la  kufanya  kampeni  za  makusudi  kuhamasisha  Watanzania  kuthamini  na  kuzipenda  bidhaa  zinazozalishwa  nchini.  Baada  ya  kusema  hayo,  sasa  natamka  kwamba  ‘‘Maonesho  ya  Tano  ya  Bidhaa  za  Viwanda  vya  Tanzania  kwa  mwaka  2020’’  yamefunguliwa  rasmi.  MUNGU  IBARIKI  TANZANIA  ASANTENI  KWA  KUNISIKILIZA