CHOMBO CHA HABARI TV.
ITV 24\11\2024.

TANZANIA, BURUNDI KUIMARISHA MPAKA WA KIMATAIFA. TANZANIA, BURUNDI KUIMARISHA MPAKA WA KIMATAIFA #HABARI: Tanzania na Burundi zimetiliana saini ya makubaliano ya uimarishaji mpaka wa Kimataifa baina ya nchi hizo. Makubaliano hayo yamefikiwa mara baada ya kukamilika kwa Kikao cha Kamati ya Pamoja cha Wataalamu (JTC) kati ya Tanzania na Burundi kilichofanyia kwa siku tano mkoani Kigoma. Utiaji saini makubaliano hayo umefanywa kati ya kiongozi wa timu ya Tanzania ambaye ni Mkurugenzi Msaidizi Idara ya Upimaji na Ramani Wizara ya Ardhi Nyumba na Maendeleo ya Makazi Bw. Samwel Katambi na Meja Jenerali Mbonimpa Maurice ambaye ni kiongozi wa timu ya wataalamu kutoka nchini Burundi. Akizungunza wakati wa utiaji saini makubaliano hayo, mkuu wa timu ya Tanzania Bw. Samwel Katambi, amepongeza michango ya washiriki wa kikao cha pamoja cha wataalamu ambapo amesema, michango hiyo imelenga kujenga uhusiano mzuri wa nchi mbili za Tanzania na Burundi sambamba na kuimarisha mipaka ya nchi hizo. Bw. Katambi ametaka yale waliyokubaliana kwenye kikao hicho cha JTC yatekelezwe ili kufikia malengo na hatimaye kukamilisha kazi ya uimarishaji mpaka wa kimatifa kama ilivyopangwa. Naye kiongozi wa timu ya wataalamu kutoka nchini Burundi Meja Jenerali Mbonimpa Maurice amewashukuru washiriki wa kikao hicho cha Wataalamu cha JTC kwa kumarisha kazi kwa pamoja, kazi aliyoieleza kuwa imekuwa nzuri na ya mafanikio. Kwa mujibu wa Meja Jenerali Mbonimpa, Serikali ya Burundi iko tayari kufanyia kazi waliyokubaliana ikiwemo mpango kazi wa utekelezaji kazi ya uimarishaji mpaka wa Kimataifa kati ya Tanzania na Burundi. Wakati wa kikao cha Kamati ya Pamoja cha Wataalamu JTC, wajumbe walipata fursa ya kutembelea Mto Malagarasi ambao ni sehemu ya mpaka wa kimataifa kati ya nchi hizo mbili sambamba na vijiji vya Bukililo na Nyakayenzi upande wa Tanzania na kijiji cha Kamusha nchini Burundi kwa lengo la kujionea hali halisi ya maeneo hayo. Lengo la kutembelea maeneo hayo ya mpaka ni kuwezesha kamati ya JTC Kuandaa bajeti na mpango kazi wa uimarishaji mpaka wa Kimataifa baina ya Tanzania na Burundi. Zoezi la uimarishaji mipaka ya Kimataifa ni utekelezaji wa makubaliano ya umoja wa Afrika kuwa ifikapo mwaka 2027 mipaka baina ya nchi za Afrika iwe imeimarishwa. Share