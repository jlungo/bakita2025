CHOMBO CHA HABARI TV.
ITV 27\02\2025.

SERIKALI KUTUNGA SERA YA MATUMIZI YA NISHATI SAFI. Rais wa Tanzania, Mhe. Dkt. Samia Suluhu Hassan amesema Serikali itaendelea kutunga Sera, rafiki zitakazowezesha ushiriki wa sekta binafsi katika upatikanaji wa nishati safi ya kupikia kwa bei nafuu. Ameyasema hayo akiwa wilayani Muheza katika muendelezo wa ziara yake mkoani Tanga, ambapo amezindua zoezi la ugawaji wa mitungi ya gesi ya kupikia kwa wananchi wa Mkoa wa Tanga. Rais Samia amepongeza ubunifu wa teknolojia mbalimbali ambazo zinakwenda kubana matumizi katika kutumia nishati safi ya kupikia. Amesema lengo la Serikali ni kulinda afya za watumiaji wa Nishati za kupikia pamoja na mazingira. Aidha, Rais Samia ameitaka Wizara ya Nishati kuendelea kuusimamia mkakati wa nishati safi ya kupikia ili kuweza kufikia lengo la asilimia 80 ya watanzania kutumia nishati safi ya kupikia kufikia mwaka 2034. Katika hatua nyingine, Rais Samia amesema upatikanaji wa umeme maeneo ya vijijini uwe zaidi ya kuwasha taa na kuchaji simu bali utumike pia katika shughuli za kiuchumi. Awali Naibu Waziri Nishati, Mhe. Judith Kapinga alimpongeza Rais Samia.kwa kukubali kuzindua programu ya ugawaji mitungi ya gesi ya ruzuku 452,445. Mhe. Kapinga alisema mpango.huo jumuishi utasaidia kupunguza uharibifu wa mazingira na kupunguza athari za kijamii kiafya na kiuchumi. Ameeleza kuwa, kupitia sekta binafsi usambazaji gesi kabla ya Mkakati ulikuwa ni asilimia kumi hadi 11 kwa mwaka ila kwa sasa ukuaji wa kampuni hizo ni asilimia 50 hadi 60 kwa mwaka. Aliongeza kuwa kiashiria Kingine cha ukuaji wa matumizi ya nishati safi ni ongezeko la masoko vijijini lakini hamasa kubwa ya nishati safi ya kupikia imekuja pia kutokana na uwepo wa umeme kwani ukuaji wa matumizi ya umeme umeongezeka. 