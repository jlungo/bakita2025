Gazeti la Habari Leo, June 24, 2025. 

Mpango wa PanAfGeo+wazinduliwa Dar DAR ES SALAAM: MPANGO wa Panafrika wa Jiolojia (PanAfGeo+) kwa kipindi cha 2025â€“2029 umezinduliwa rasmi leo, Juni 24, 2025, jijini Dar es Salaam, kwa lengo la kuimarisha uwezo wa nchi za Afrika katika sekta ya jiolojia. Mpango huu wa miaka minne, unaofadhiliwa na Umoja wa Ulaya (EU), pia unalenga kuongeza uwezo wa nchi katika usimamizi endelevu wa rasilimali za madini, sambamba na sekta ya jiolojia. Hafla ya uzinduzi imeandaliwa kwa ushirikiano kati ya Shirika la Utafiti wa Jiolojia Afrika (OAGS), EuroGeo Surveys (EGS), na Taasisi ya Jiolojia ya Ufaransa (BRGM). Mpango huu unahusisha zaidi ya washiriki 100 kutoka taasisi za jiolojia, serikali mbalimbali, na mashirika ya kikanda na kimataifa. Mkutano huo wa siku mbili umefunguliwa rasmi na wawakilishi wa ngazi ya juu kutoka Umoja wa Ulaya, Tume ya Umoja wa Afrika, Serikali ya Tanzania, pamoja na wajumbe kutoka EuroGeo Surveys na OAGS. Uzinduzi huu umeashiria mwanzo wa awamu mpya ya kimkakati inayolenga kuisaidia Afrika kufikia maendeleo endelevu kupitia maarifa ya jiolojia. Tangu kuanzishwa kwake mwaka 2016, PanAfGeo+ imefanikiwa kutoa mafunzo kwa zaidi ya wataalamu 1,750 kutoka nchi 54 za Afrika. Katika awamu hii mpya, mpango utaweka mkazo zaidi kwenye mafunzo ya vitendo na kuimarisha ushirikiano kati ya taasisi ndani na nje ya bara la Afrika. Wataalamu waliokutana kwenye hafla hiyo wamejadili masuala muhimu ikiwemo ushirikiano wa baina ya mabara, uboreshaji wa ujuzi wa jiolojia, na nafasi ya sekta hiyo katika maendeleo ya kiuchumi na kijamii barani Afrika. Rwanda, Tanzania, Uganda, na Zambia zimewasilisha miradi mipya ya ushirikiano wa kitaifa katika sekta ya jiolojia. Kwa ujumla, uzinduzi huu umetoa jukwaa muhimu la kubadilishana maarifa na kuimarisha ushirikiano wenye lengo la kutumia rasilimali za jiolojia kuleta maendeleo jumuishi na endelevu barani Afrika.