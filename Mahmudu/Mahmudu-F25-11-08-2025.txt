Jitihada za Hayati Rais Dkt. J. P. Magufuli katika Upanuzi wa Mawanda ya Matumizi ya Lugha ya Kiswahili Tanzania 
By Joseph Hokororo Ismail, Chuo Kikuu Kishiriki Cha Jordan, Morogoro. na Elishafati Ndumiwe, Chuo Kikuu cha Mt. Agustino Mwanza  

Ikisiri Mawanda ya matumizi ya Kiswahili nchini Tanzania katika shughuli rasmi ni finyu ukilinganisha na lugha ya Kingereza (Ndumiwe, 2019). Wakuu wa nchi ya Tanzania kwa nyakati mbalimbali wamehimiza na kuelekeza matumizi ya lugha ya Kiswahili katika Nyanja anuai kama vile mahakamani,katika mikutano ya kitaifa, vikao vya maamuzi kama mabaraza ya vyuo na taasisi za elimu, hotuba za viongozi, tukitaja kwa uchache. Kama sehemu ya kwanza, makala hii inaangazia jitihada za Hayati Rais Dkt. J.P.Magufuli katika kuongeza mawanda ya matumizi ya lugha ya Kiswahili nchini Tanzania. Utafiti unaoendelea unaangazia jitihada kubwa zinazofanywa na Mhe.Rais Dkt. Samia Suluhu Hassan, Rais wa Jamhuri ya muungano wa Tanzania, katika upanuzi wa mawanda ya matumizi ya Kiswahili ndani na nje ya Tanzania. Utafiti huu umefanyika uwandani na maktabani. Kwa upande wa maktabani, tumechunguza hotuba kumi (10) zilizotolewa na Magufuli kuhusu lugha ya Kiswahili. Kwa upande wa uwandani, tumesaili watoa taarifa kumi (10) kuhusu matumizi ya lugha ya Kiswahili katika kipindi cha awamu ya tano. Mbinu zilizotumika kukusanya data ni usomaji matini na usaili. Nadharia ya ikolojia ya kiisimu ya Wendel (2005) ilitumka katika uchambuzi na ufasili wa data za utafiti huu. Matokeo ya utafiti huu, yanaonesha kwamba zipo jitihada kubwa zilizofanywa na Hayati Rais Dkt.Magufuli katika upanuzi wa mawanda ya matumizi ya Kiswahili kama vile: katika utoaji wa hotuba kwa Kiswahili ndani na nje ya Tanzania, mahojiano makubwa kufanyika kwa Kiswahili, upokeaji wa ripoti mbalimbali za serikali zinazoandikwa kwa Kiswahili, mabadiliko ya lugha katika tasnia ya sheria kutoka kingereza kuwa Kiswahili, pendekezo la ufundishaji wa somo la historia ya Tanzania kwa lugha ya Kiswahili na umotishaji wa watumishi wanaotumia lugha ya Kiswahili katika maeneo mahususi.Utafiti hu Maneno Msingi: Tanzania, jitihada, mawanda, umotishaji, upanuzi 150 Jitihada za Hayati Rais Dkt. J.P. Magufuli katika Upanuzi wa Mawanda ya Matumizi ya Lugha ya Kiswahili Tanzania: 2015-2021 By Joseph Hokororo Ismail and Elishafati Ndumiwe 1.0 Utangulizi Lugha ya Kiswahili nchini Tanzania inatumika katika shughuli rasmi na zisizo rasmi (Msanjila, 1997). Lugha ya Kiswahili inatumika kwa kiasi kikubwa katika shughuli zisizo rasmi ukilinganisha na lugha nyingine yoyote, yaani lugha za kijamii au lugha za kigeni (Mekacha, 2011). Mara nyingi, shughuli zinazohusisha matumizi ya lugha ya Kiswahili ni zile zinayokutanisha watu kutoka jamii lugha tofautitofauti (Ndumiwe, 2009). Mfano wa shughuli hizo ni kama vile katika usafiri wa umma, kilimo, uvuvi, ufugaji, biashara, michezo na sanaa, tukitaja kwa uchache. Kwa hiyo, lugha ya Kiswahili inatumika zaidi katika shughuli zisizo rasmi nchini Tanzania ambazo zinakutanisha makundirika tofautitofauti kutoka jamiilugha kadhaa. Kuna lugha rasmi mbili nchini Tanzania, yaani Kingereza na Kiswahili (Mekacha, 2011 na Ndumiwe, 2019). Katika mgawanyo wa kimatumizi wa lugha hizo, Kingereza kinatumika. Katika mawanda mapana ukilinganisha na lugha ya Kiswahili. Shughuli rasmi zinazohusisha kingereza ni mahakama za juu (rufaa na mahakama kuu), diplomasia, mikataba, sheria, taasisi za tiba, uchumi, sayansi, katalogi za taasisi za kiserikali na binafsi, elimu ya sekondari, vyuo vya kati na vyuo vikuu (taz, Mekacha, 2011) na Ndumiwe 2019). Lugha ya Kiswahili inatumika katika shughuli rasmi kama vile katika elimu ya shule ya msingi (shule za serikali), mawasiliano katika taasisi za umma na binafsi, hotuba za viongozi na mijadala ya bungeni (Mekacha, 2011 Pamoja na lugha ya Kiswahili kuwa na mawanda finyu, Msanjila (1997) anaeleza kuwa lugha hii ni ya kwanza au ya pili inayokadiriwa kuzungumzwa na asilimia 97 ya watanzania wote. Wakuu wa nchi ya Tanzania katika awamu mbalimbali za uongozi wamefanya jitihada kubwa sana tofautitofauti katika kuongeza mawanda ya matumizi ya Kiswahili katika shughuli rasmi. Jitihada hizo zinahusisha matamko mbalimbali na hatua za utekelezaji zilizofikiwa. Kwa mfano, miaka michache baada ya uhuru, Baba wa Taifa Julius K. Nyerere, alitangaza lugha ya Kiswahili kuwa rasmi na lugha ya taifa [Katiba ya Jamhuri ya Muungano wa Tanzania ya mwaka 1977 haikuweka wazi kuwa lugha ya Kiswahili ni lugha rasmi au ya taifa. Hata hivyo, maandiko mengi yanaonyesha]. Tamko hilo limeendelea kutekelezwa katika awamu tofautitofauti za viongozi katika kuhakikisha lugha ya Kiswahili inafikia 151 hadhi ya kuwa lugha rasmi na ya taifa. Mathalani, mwaka 1997, serikali ya awamu ya tatu chini ya Hayati Rais Benjamini Mkapa, ilitunga sera ya utamaduni ambamo ndani yake kuna sera ya lugha ambayo inatoa, matamko ya utekelezaji wa tangazo la serikali kuhusu Kiswahili kuwa lugha rasmi na lugha ya taifa. Vilevile, mwaka 2005, serikali ya awamu ya nne chini ya Mhe. Rais J. M. Kikwete ilipitia na kurekebisha sera ya utamaduni ya mwaka 1997. Marekebisho hayo yalilenga utekelezaji wa tangazo la serikali la kufanya lugha ya Kiswahili kuwa lugha rasmi na lugha ya taifa. Aidha, katika kipindi cha serikali ya awamu ya tano chini ya Mhe, Hayati Dkt. John Pombe Magufuli [Dkt. John Pombe Magufuli alikuwa Rais wa Tanzania mwaka 2015-2021 baada ya kukutwa na umauti akiwa madarakani], jitihada mbalimbali za kupanunua matumizi ya lugha ya Kiswahili zilifanyika ili kutekeleza azma ya tangazo la Baba wa Taifa, Mwalimu J.K Nyerere katika kuiwezesha lugha ya Kiswahili kuwa lugha ya taifa na lugha rasmi nchini Tanzania. Kwa hiyo, makala hii inaangazia jitihada za Hayati Rais Dkt. Magufuli katika upanuzi wa mawanda ya matumizi ya lugha ya Kiswahili nchini Tanzania. Makala hii imegawanyika katika sehemu sita. Sehemu ya kwanza ni utangulizi wa makala hii. Sehemu ya pili inahusu mkabala wa kinadharia, yaani nadharia ilitumika katika kuchambua na kufasili data. Methodolojia imeonyesha katika sehemu ya tatu. Sehemu ya nne inahusu matokeo ya utafiti. Mapendekezo yamewekwa katika sehemu ya tano na sehemu ya sita ni hitimisho. 2.0 Mkabala wa kinadharia Ufasili wa data za makala hii imeongozwa na nadharia ya ikolojia ya kiisimu ya Wendel (2005). Nadharia hii inahusu uhusiano wa utawala wa lugha moja katika lugha nyingine katika jamii zenye wingilugha. Katika hizo, lugha zote hazina hadhi sawa. Kuna lugha moja, hususani lugha kubwa, inayo tawala zingine hata kudumaza maendeleo ya ukuaji wa lugha ndogondogo. Nadharia hii inafananishwa na namna wanyawa wakubwa kama vile simba na tembo hutawala na kuwawinda wanyama wadogowadogo huko porini. Nadharia hii ina misingi mitatu. Mosi lugha yenye “hadhi ya juu” hutawala lugha yenye “hadhi ya chini” kimatumizi. Katika msingi huu, lugha yenye nguvu; aghalabu kubwa huipindua lugha katika matumizi na ile lugha dhaifu husukumwa nje ya matumizi. Suala hili linaakisiwa katika maelezo ya Shoo (2004) anayeeleza kuwa, nchini Tanzania kuna aslimia 5 tu ya wanazungumza lugha ya kingereza; wengi wao ni wasomi na wageni kutoka nje. Pamoja na wazungumzaji wa lugha hiyo kuwa wachache lakini lugha ya Kingereza ndiyo lugha rasmi yenye hadhi kubwa ikilinganishwa na lugha ya Kiswahili. Pili, lugha ndogo hujengwa na dhana potofu. Miongoni mwa dhana hizo ni kutokujitosheleza kimsamiati. Vilevile, anayezungumza lugha 152 ndogo anapewa hadhi ya chini kuliko anayezungumza lugha kubwa. Tatu, athari ya lugha kubwa katika lugha ndogo. Mara nyingi lugha kubwa huathiri lugha ndogo kwa namna tofauti kama vile msamiati na matamshi ubadilishaji misimbo. Misingi hii imetumika katika kuchambua na kufasili data zilizokusanywa katika utafiti huu. 3.0 Methodolojia ya utafiti Utafiti huu ulifanyikia uwandani na maktabani. Utafiti wa maktabani ulihusisha hotuba 10 zilizotolewa na Hayati Rais Dkt. J.P Magufuli enzi za uhai wake. Hotuba zilizoteuliwa ni zile zilizochombeza suala la Kiswahili ndani yake. Kabla ya kuteuliwa kwa hotuba hizi, watafiti walizisikiliza kwanza kupitia mitandao ya youtube. Hotuba hizi ziliteuliwa kwa kutumia usampulishaji lengwa. Watafiti walisikiliza na kunukuu maagizo na matamko mbalimbali kuhusu lugha ya Kiswahili katika hotuba zake. Kwa upande wa uwandani, utafiti huu ulihusisha wazungumzaji 10 wa lugha ya Kiswahili kutoka katika jiji la Dar es salaam. Jiji hili liliteuliwa kwasababu ni jiji lenye makabila tofautitofauti yanayochochea matumizi ya Kiswahili na kwamba litawakilisha maeneo mengine yanayozungumza lugha ya Kiswahili nchini Tanzania. Wazunguzaji hawa waliteuliwa kwa kutumia usampulishaji fursa. Watoatarrifa waliopatikana eneo la utafiti ndio walioteuliwa. Mbinu iliyotumika kukusanya data ni usaili. Mbinu ilitumika kwwasababu huokoa muda kwa mtoataarifa ili aweze kuendelea na majukumu yake. 4.0 Matokeo ya Utafiti Utafiti huu umebaini kuwa Hayati Dkt. J.P. Magufuli alikuwa ni mdau mkubwa na mzalendo wa lugha ya Kiswahili. Matokeo haya yamebainika katika hotuba zake na utekelezaji wa matamko mbalimbali kuhusu lugha ya Kiswahili. Utoaji wa motisha kwa watumishi wanaotumia lugha ya Kiswahili kimahususi Katika kipindi kinachoangaliwa jitihada hizi Hayati Mhe. Rais Dkt. J.P Magufuli alitoa hamasa wa watumimishi wa ndani nan je waliotumia lugha yan Kiswahili katika kutekeleza shughuli zao, hususan katika zile shughuli ambazo ilielekezwa kwa lugha ya kingereza itumike. Kwa mfano, aliemteua Mhe. Jaji Zepharine Nyalugenda Galeba wa Mahakama kuu, kanda ya Musoma kuwa mhe. Jaji wa Mahakama ya Rufani Tanzania kwa kuandika hukumu kwa lugha ya Kiswahili. Katika hotuba yake, Rais Magufuli alisema, katika : “……Nitumie fursa hii kumpongeza sana mheshimiwa Jaji Galeba wa Mahakama Kuu ya kanda ya Musoma kwa kutumia Kiswahili katika kutoa hukumu kwenye kesi ya 153 North Mara Gold mining dhidi ya Geraldi Nzumbi katika kesi ya mapitio Na. 23 ya mwaka 2020. Huyu amejitokeza hadharani. Ninajua alisemwasemwa sana. Ninashukuru Mheshimiwa Jaji Mkuu hakumpa adhabu. Huyu amekuwa mzalendo wa kwanza kuandika hukumu kwa lugha ya Kiswahili…….huyu ni shujaa wa Kiswahili katika mahakama…….”. Chanzo: Hotuba ya Magufuli (01 Februari 2020) Kimsingi, usikilizaji na uendeshaji wa kesi katika mahakama za juu nchini Tanzania hutumia lugha ya Kiswahili lakini hukumu kuandikwa kwa lugha ya kingereza. Hata hivyo, jaji huyo alikiuka utaratibu huo kwa kuandika hukumu kwa lugha ya Kiswahili. Katika kuhakikisha lugha ya Kiswahili inazidi kuenea katika Nyanja ya mahakama Kuu na Rufani, Rais Magufuli alimteua jaji huyo ili aendeleze jitihada za kupanua mawanda ya matumizi ya lugha ya Kiswahili katika mahakama ya rufani. Kwa maelezo yake, Rais Magufuli alisema : “…niliamua kumtunuku mheshimiwa Galeba, ujaji wa mahakama ya rufaa kutokana na uthubutu na ujasiri aliouonyesha wa kutumia lugha ya Kiswahili katika kutoa hukumu…” Chanzo: Hotuba ya Magufuli (02 Februari 2021) Kutipita dondoo , ni dhahiri kuwa Hayati Dkt. J.P. Magufuli aliongoza hamasa katika matumizi ya lugha ya Kiswahili katika asasi tofauti (mahakama ikiwemo). Utoaji wa motisha ya namna hii uliongeza mawanda ya matumizi ya lugha ya Kiswahili katika Nyanja mbalimbali za kiuchumi, kisiasa na kijamii. Rais Magufuli vilevile, alimpongeza mjumbe mmojawapo katika ujumbe kutoka ubalozi wa Urusi aliyezungumza Kiswahili vizuri katika mazungumzo yake magumu na mjumbe huyo. Pongezi hizo ziliongeza hamasa katika matumizi ya lugha ya Kiswahili katika Nyanja mbalimbali. Pia, pongezi hizo zililenga kutia hamasa kwa watanzania kuithamini na kuipenda lugha ya Kiswahili. Kwa maneno yake anasema, : “…nashukuru sana kwa kuzungumza Kiswahili. Umekitangaza Kiswahili vizuri. Unajua wapo watanzania wanaojifanya wao wanajua kiingereza sana. Hawazungumzi Kiswahili. Wewe unazungumza Kiswahili kizuri Sana. Mungu akujalie sana, asante sana. Endelea kuwafundisha 154 watanzania ambao wanadharau lugha yao ya Kiswahili. Uwe unawafundisha kwamba Kiswahili ni kizuri…” Chanzo: Mazungumzo ya Magufuli na mjumbe wa ubalozi wa Urusi Nukuu inaonesha namna Hayati Dkt. J. P. Magufuli alivyovutiwa na mjumbe kutoka ubalozi wa Urusi alivyozungumza lugha ya Kiswahili kwa ufasaha. Nukuu tajwa iliongeza hamasa ya matumizi ya lugha ya Kiswahili katika Nyanja tofautitofauti za kiuchumi, kijamii, kidiplomasia na kisiasa. Kauli ya Hayati Dkt. J. P. Magufuli iliongeza hamasa ya maofisa kutoka balozi tofautitofauti kujifunza lugha ya Kiswahili. Katika kuthibitisha hilo, mdau mmoja kutoka kituo cha ufundishaji wa lugha kwa wageni alisema, hapa tunamnukuu katika : “…baada ya mjumbe kutoka ubalozi wa Urusi kuongea lugha ya Kiswahili mbele ya Rais Dkt. J. P. Magufuli, maofisa wengi kutoka balozi tofautitofauti walipata mwamko wa kujifunza lugha ya Kiswahili kwa kuona mwenzao aliyemudu kuongea lugha ya Kiswahili vizuri…” Chanzo: Mtoataarifa (2023) Dondoo inaonesha kuwa mwamko wa kujifunza Kiswahili kwa maofisa wa balozi tofautitofauti utaongeza matumizi ya lugha ya Kiswahili katika ofisi za ubalozi. Kimsingi, katika ofisi za ubalozi, lugha zinazotumika huwa ni zinazozungumzwa na nchi iliyofungua ubalozi husika. Kwa hiyo, kutumika kwa Kiswahili katika ofisi hizo kunaongeza mawanda ya matumizi ya lugha ya Kiswahili nchini Tanzania. Utoaji wa Hotuba kwa Kiswahili ndani ya Nchi Hayati Rais Dkt. J.P. Magufuli alitumia lugha ya Kiswahili katika utoaji wa hotuba katika shughuli zote rasmi ndani ya nchi na nyakati nyingine nje ya nchi. Hata shughuli zilizohusisha wageni kutoka nje ya nchi, alitoa hotuba kwa lugha ya Kiswahili huku ukalimani ukifanyika ili kuwezesha wale wasioelewa Kiswahili vizuri kuelewa maudhui yaliyotolewa katika hotuba husika. Kwa mfano, alitoa hotuba kwa lugha ya Kiswahili katika kufunga mkutano wa 39 wa Wakuu wan nchi wa jumuia ya maendeleo ya kusini mwa Afrika (SADC) uliofanyika nchini Tanzania. Katika mkutano huo, ukalimani ulifanyika ili kuwawezesha wasioelewa Kiswahili kupata maudhui yaliyokuwamo katika hotuba hiyo. Katika ufafanuzi wake kuhusu matumizi ya lugha ya Kiswahili katika hotuba hiyo anasema: 155 “..kuhusu suala la Kiswahili ni muhimu kweli, na ndiyo maana mimi niliamua niwe ninazungumza tu Kiswahili. Wakasema huyu hajui kiingireza. Sasa niliandikaje hizo thesis na zingepitaje…” Chanzo: Hotuba ya Magufuli (2020 ) Kupitia dondoo , ni dhahiri kuwa Hayati Dkt. J.P. Magufuli alikuwa mzalendo wa kweli na mwenye mapenzi ya dhati kuhusu lugha ya Kiswahili. Maamuzi haya ya kutumia lugha ya Kiswahili katika hotuba zake yaliongeza hamasa ya matumizi ya lugha ya Kiswahili katika Nyanja tofautitofauti nchini Tanzania. Katika kuthibitisha hayo, mtoataarifa mmoja alisema,: “…kwa kweli, Rais Magufuli aliipenda sana lugha ya Kiswahili. Kila sehemu alitumia lugha ya Kiswahili mpaka watu wakafikiri hajui lugha ya kiingereza. Kuna siku moja niliona anamhoji mkandarasi kwa lugha ya Kiswahili huku mwingine akiwa anamkalimani kwa Kiswahili…” Chanzo: Mtoataarifa (2023) Dondoo inadhihirisha namna Hayati Dkt. J.P. Magufuli alivyopenda kutumia lugha ya Kiswahili katika enzi za uhai wake. Mapenzi yake kwa lugha ya Kiswahili yalionekana kupitia utashi wake wa kutumia lugha ya Kiswahili tofauti na ilivyotarajiwa na wazungumzaji wengi. Utoaji wa hotuba kwa lugha ya Kiswahili uliongeza mawanda ya matumizi ya lugha ya Kiswahili nchini Tanzania. Mabadiliko ya Lugha ya Mahakama za Juu kutoka Kiingereza kuwa Kiswahili Kwa mujibu wa sheria ya Mahakama ya Mwaka 1984 13(1-2), lugha ya Kiswahili inatumika kusikiliza mashauri na kuandika maamuzi katika Mahakama ya Mwanzo ilihali lugha ya Kiingereza na Kiswahili zinatumika mahakama za juu, yaani Mahakama ya wilaya, Mahakama ya Hakimu Mkazi, Mahakama Kuu, na Mahakama ya Rufaa. Katika Mahakama hizi za juu, majadiliano yanaweza kufanyika katika mojawapo ya lugha hizi mbili, lakini mwenendo wa shauri pamoja na maamuzi (zawadi) lazima viandikwe kwa lugha ya Kingereza. Sanjari na hayo, lugha nyingine ya tatu katika Mahakama za juu inaweza katumika katika uendeshaji wa mashauri kwa masharti ya kuwapo kwa ukalimani lakini maamuzi yataandikwa kwa lugha ya kingereza (Ismail, 2020) Pamoja na utaratibu huo, Hayati Dkt. J.P. Magufuli alisisitiza matumizi ya lugha ya Kiswahili katika ngazi zote za mahakama ili kutoa fursa kwa washitakiwa kuelewa hukumu zinazotolewa katika mashitaka yao. Wadau mbalimbali wanahoji hukumu kutolewa kwa kiingereza ilhali 156 mashitaka, waendesha mashitaka, mahakimu, mshitaki, mashahidi, mawakili wa mshitakiwa ni wazungumzaji wa lugha ya Kiswahili. Katika kusisitiza hilo, Rais Magufuli alisema, : “… Hivyo basi, ninawasihi wadau wote wa mahakama ikiwemo mahakama, Bunge, wizara ya katiba na sheria, ofisi ya mwanasheria mkuu wa serikali kuandaa mkakati wa kuiwezesha lugha ya Kiswahili kwenye masuala ya sheria na mahakama ikiwemo kuendesha na kuzitafsiri sheria za zamani na kutunga sheria mpya kwa lugha ya Kiswahili …” Chanzo: hotuba ya Magufuli (01 februari 2021). Hatua ya awali ya kuwezesha utekelezaji wa agizo la Magufuli katika kuifanya lugha ya kiswahili kutumika katika ngazi zote za mahakama ilikuwa ni maelekezo ya kutafsiri sheria zote kwa lugha ya Kiswahili. Lengo la tafsiri ilikuwa ni kuwezesha nyaraka zinazotumika katika uendeshaji wa kesi na rejea mbalimbali ziwe katika lugha ya kiswahili. Akieleza hatua za utekelezaji zilizofanywa, Jaji Mkuu wa Tanzania Ibrahimu Juma, anasema,: “… mazungumzo ya kutafsiri sheria yasifanywe na wizara peke yake. Mahakama tumeanza kufanya. Sasa hivi majaji tumeshawagawia zile kanuni ambazo jaji mkuu anazo mamlaka na baada ya miezi miwili au mitatu tutakuwa tayari tumekuja na kanuni zaidi ya hamsini ambazo zilikuwa kwenye lugha ya kingereza na tutaziweka katika lugha ya Kiswahili…” Chanzo: Hotuba ya Jaji Mkuu, Ibrahimu Juma(02 Februari 2021) Vilevile kwa upande wa wizara ya Sheria na Katiba, hatua za utekelezaji wa agizo la matumizi ya lugha ya Kiswahili katika ngazi zote za mahakama zilipaswa kuanza na mabadiliko ya sheria iliyopita Mamlakalugha ya kingereza itumike katika shughuli za mahakama, na hivyo maelekezo yalikuwa kuwasilishwa haraka kwa mswada wa sheria wa kubadilisha au kuruhusu kisheria matumizi ya lugha ya Kiswahili. Akifafanua suala hilo aliyekuwa Waziri wa sheria na katiba wa wakati huo, Dkt Mwigulu Nchemba, alisema, : “…lingine ni lile ulilolisema la lugha ya Kiswahili. Uligusa neno kubwa sana kwamba linadhihirisha utaifa wetu na huo ndiyo uhalisia kwamba anayeandika ni mswahili na anaongea Kiswahili na anayeandikiwa ni mswahili na 157 anaongea Kiswahili lakini lugha iliyoandikwa siyo Kiswahili. Ni kweli Kama ulivyosema lina ukasoro kwenye utaifa wetu, lina ukasoro kwenye uhuru wetu. Sisi Kama wizara tumefuatilia tukagundua kwamba kulikuwepo na sheria iliyokuwa inaelekeza hivyo kwamba lugha ya sheria itakuwa kiingereza, lugha ya mahakama itakuwa Kiingereza. Tumeongea na mwanasheria mkuu wa serikali ili aweze kutuongoza tuweze kurekebisha katika kutekeleza maelekezo haya…” Chanzo: Waziri wa Sheria na Katiba, Mwigulu Nchemba (02 Februari 2021) Mabadiliko ya lugha ya mahakama yanaingiza lugha ya Kiswahili katika eneo ambalo lugha hiyo ilikuwa haiwezi kufika kwa urahisi kutokana na ugumu wa sheria zilizotungwa. Mabadiliko haya yalilenga kupanua mawanda na matumizi ya lugha ya Kiswahili nchini Tanzania ili kufikia azima ya Hayati Dkt. Magufuli katika kuiwezesha lugha ya Kiswahili kuwa lugha rasmi katika shughuli zote za kiserikali, . Pendekezo la uanzishwaji wa somo la historia ya Tanzania kwa lugha ya Kiswahili Historia ya Tanzania kwa sasa inafundishwa ndani ya somo la historia lilosheheni historia ya mambo tofautitofauti. Uanzishwaji wa somo la historia ulijikita katika kujenga uzalendo kwa vijana kwa kuwafundisha masuala ya kihistoria ya Tanzania (Tanganyika na Zanzibar) pekee. Somo hili lingefundishwa kuanzia elimu ya awali hadi kidato cha sita kwa lugha ya Kiswahili. Agizo hili alilitoa kwa Waziri wa Elimu Sayansi na Teknolojia ili kuhakikisha somo la Historia ya Tanzania linakuwa la lazima kwa wanafunzi wote. Akitoa agizo hilo, Rais Magufuli anasema, : “...Na kwenye hili nataka mkaanzishe somo la historia l;iwe compulsory na ifundishwe historia ya Tanzania. Tumesoma mno historia za mbali huko, mwanamtapa, Othman dan Fodio na kadhalika, the mali empire. Tunataka watoto wetu wafundishwe historia ya Tanzania na hiyo ndiyo itasaidia kujenga uzalendo…” Chanzo: Hotuba ya Magufuli (09 Disemba, 2020) Nukuu hiyo inaonyesha utashi wake wa kufundisha somo la historia ya Tanzania katika ngazi zote za elimu nchini Tanzania, . Anasema: 158 “…Nitumie fursa hii pia kukushukuru na kukupongeza sana mheshimiwa jaji mkuu kwa historia fupi na nzuri uliyoitoa kuhusu mahakama kuu ya Tanzania hapa leo. Hakuna shaka kupitia historia hiyo, watanzania wengi hususan vijana watakuwa wamefahamu hatua mbalimbali zilizopitiwa na mahakama kuu ya Tanzania hadi hapa ilipofikia sasa. Na hii ndiyo moja ya sababu ambayo imekuwa ikinisukuma kusisitiza Wizara ya elimu, na bahati nzuri Profesa Ndalichako yuko hapa, kuanzisha somo la historia ya Tanzania kwenye shule zetu na kulifanya liwe la lazima…Hivyo basi, somo la historia ya Tanzania ni muhimu sana...” Chanzo: Hotuba ya Magufuli (01 Februari 2021) Hatua hii ingekisogeza Kiswahili hatua kadhaa katika kuelekea kuwa lugha ya kufundishia. Hakuna somo linalofundishwa kwa Kiswahili katika masomo ya ngazi za sekondari isipokuwa somo la Kiswahili. Katika hatua za utekelezaji wa agizo hilo, Wizara ya Elimu, Sayansi na Teknolojia kupitia Taasisi ya Elimu Tanzania walipewa jukumu la kuandaa mihutasari na vitabu vya kufundishia. Maandalizi yaliyofanyika yalikusudia somo hilo kuanza kufundishwa katika mfumo wa elimu kuanzia Julai 2021. Hapa tunanukuu, : “…Wizara ya Elimu, Sayansi na Teknolojia kupitia Taasisi ya Elimu Tanzania imekamilisha kazi ya uandishi rasmu za mihutasari kwa ajili ya kufundishia somo la historia ya Tanzania kwa ngazi ya elimu ya awali, elimu ya msingi na elimu ya sekondari kuanzia kidato cha kwanza hadi cha sita. Kama ambavyo mnafahamu, hii ni hatua ya utekelezaji wa agizo la mheshimiwa Rais wa Jamhuri ya Muungano wa Tanzania ambalo alilitoa hapo tarehe 09 Disemba 2020. Aidha, baada ya kukamilisha uundaji wa rasmu za mihutasari hiyo. TET inaendelea na uandishi wa vitabu ambavyo tutaikamilisha mwezi wa tatu…” Chanzo: Mwenyekiti wa Baraza la TET, Prof. Bernadetha Killian (2021) 159 Upokeaji wa ripoti zilizoandikwa kwa Kiswahili Katika kipindi cha utawala wa Hayati Dkt. J.P. Magufuli ripoti za tume mbalimbali zilizoundwa zilipaswa kuwasilishwa kwa lugha ya Kiswahili. Matumizi ya Kiswahili katika uundaji wa ripoti hizo yaliongeza mawanda ya matumizi ya lugha Kiswahili. Vilevile, yaliongeza msamiati ulitumika katika maeneo tofautitofauti. Kwa mfano, ripoti ya makinikia iliyohusu hatima mchanga unaosalia baada ya shughuli ya uchenjuaji wa madini. Vilevile kulikuwa na ripoti ya uchunguzi wa madini ya Almasi ya Tanzanite na ripoti ya mwenendo wa ugonjwa wa UVIKO-2019. Waandaaji wa ripoti hizi walitumia lugha ya Kiswahili na hivyo kukifanya Kiswahili kitumike katika maeneo tofautitofauti. Mabadiliko ya Lugha ya Mikataba ya Mikopo ya Benki Rais Magufuli alitia msukumo katika mabadiliko ya sheria tofautitofauti. Kupitia msukumo huo, Jaji Mkuu, Prof. Ibrahimu Juma aliagiza benki zote zitafsiri mikataba ya mikopo kwa Lugha ya Kiswahili ili kutoa fursa kwa wateja kuelewa maudhui yaliyomo ndani ya mkataba husika. Suala hilo linaweza kupunguza mashauri yanayopokelewa mahakamani kwasababu wateja wataelewa maudhui kabla ya kusaini. Mabadiliko hayo yangekwenda sambamba na mabadiliko ya lugha ya mahakama ili kuwezesha mahakama kupokea mashauri na mikataba iliyoandikwa kwa Kiswahili. Akisisitiza jambo hili, Jaji mkuu wa Tanzania, mhe. Prof. Ibrahamu Juma, anasema,  “…Leo asubuhi nilikuwa naangalia mfano mmoja: mikataba ya mikopo ya benki iko kwenye kingereza lakini kile kingereza kigumu sana ambacho kesi nyingi mahakamani ambazo zinakuja za watu kushindwa kulipa madeni ni kwasababu ya kutoelewa ile lugha ya kingereza kigumu cha biashara. Sasa hawa vilevile ni vizuri kila mmoja wenu, abadilishe ile mikataba iwe kwenye Kiswahili kusudi mkija mahakamani msilete mikataba ya kiingereza. Leteni mikataba ya Kiswahili….” Kupitia dondoo hiyo, mabadiliko ya lugha ya mikataba ya mikopo yalikusudia kupanua mawanda ya matumizi ya lugha ya Kiswahili Nchini Tanzania. Kimsingi, mikataba ya mikopo iliandaliwa kwa lugha ya kingereza ili kuendana na lugha ya mahakama. Lengo lake ni kuwezesha maelewano pindi shauri linalohusu mikopo linapoenda mahakamani. Kwa hiyo, mabadiliko hayo yalikusudia kupanua mawanda ya matumizi ya Kiswahili nchini Tanzania. 160 Jitihada za Hayati Dkt. J.P. Magufuli katika upanuzi wa mawanda ya matumizi ya lugha ya Kiswahili Nchini Tanzania yamesaidiaje kukua kwa Kiswahili na kuwaletea Wtanzania maendeleo endelevu? 14  ,Kuongeza msamiati wa Kiswahili, mfano makinikia ,Kuenea zaidi msamiati wa sharia kama mdaawa, zawadi, tuzo, nk ikimaanisha adhabu anayopewa mhusika baada ya mahakama kumtia hatiani Uelewa wa masuala ya sheria, uwazi, mashauri na mwenendo wake ,Inaweza kupunguza muda na urefu wa kupata huduma za kihaki na kimahakama pia kwasababu uandishi wa lugha inayofahamika unasaidia kuharakisha uandishi wa vitabu vinavyohusu historia ya Tanzania, uzalendo nk. ,Kunatoa fursa ya ajira za tafsiri za ukalimani ,Kukuza stadi ya mawasiliabo, kama vile kusoma, kuzungumza, kusikiliza, kuandika na kusoma ,Kukuza na kulinda utamaduni wa Tanzania kama taifa ,Kukuza ustadi 5.0. Hitimisho Katika makala haya tumejadili hatua na jitihada mbalimbali zilizofanyika katika kipindi cha 2015-2022. Katika kupanua mawanda ya matumizi ya Kiswahili Tanzania. Ni jitihada kubwa na nzuri ambayo zinasaidia taifa katika kuleta maendeleo endelevu. Jambo la msingi ni kuangalia namna masuala ya Kiswahili yanayoweza kuingizwa katika katiba na yalindwe kwa mujibu wa katiba. Lugha ya Kiswahili kama ilivyosemwa na Mhe. Rais wa Jamhuri ya Muungano wa Tanzania, Rais Samia Suluhu Hassani kwamba “Kiswahili ni zaidi ya lugha” inazidi kujenga misingi imara kwa maendeleo ya kiswahili Tanzania na kwingineko. 161 Marejeleo Akasaka, A, Shin, M and Stean (2008). Endangered languages: Information and Resources on Dying languages. London: Cambridge University Press. Batibo, H. M. (2005), “Kiswahili na Lugha Nyingine za Africa Katika Ulimwengu wa Utandawazi.” Makala ya Kongamano la Kimataifa la Jubilei ya TUKI, Dar es salaam: TUKI. UK 84-98. Broomfield, G.W. (1991). Africa: Journal of the International Africa Institute. London: Cambridge University Press. Cooper, R. L. (1989. Language Planning & Social Change. London: Cambridge University Press. Crystal, D. (2000). Language Death. London: Cambridge University Pess. Fishman, J. (1991). Reversing Language Shift. Theory and Practice of Assistance to Threatened Language. Clevedod: multilingual Matters. International Monetary Fund (1997). World Economic Outlook. IFM. Kamusi ya Kiswahili Sanifu (1981). Nairobi: TUKI na Oxford University Press. Katiba ya Jamhuri Muungano wa Tanzania ya Mwaka (1977, 2005). Dae es Salaam: Mchapaji Mkuu wa Serikali. Massamba, D. P. B. (2000) “Kiswahili Kama Lugha ya Mawasiliano na Matumizi yake katika Vyombo vya Habari” katika Kiswahili katika karne ya ishirini na moja. Dar es Salaam: TUKI. Mlama P. na Matteru M. (1977). Haja ya Kutumia Kiswahili Kufundishia katika Elimu ya Juu. Dar es Salaam: BAKITA. Msanjira, Y. P. (1997). Towards a Policy on the use of Kiswahili in Africa, in Kiswahili. Vol 60, pp 61-67. Dar es Salaam: Department of Kiswahili. Mtesigwa, P. K (2004). “Utandawazi na Dhima ya Kiswahili”, Katika Kswahili na Utandawazi Dar es Salaam: BAKITA. UK 18-33. Mufwene, S. (2004). “Language Birth and Death”. Annual Review of Anthropology. 33:201-222. Roy- Campbell, Z. M N A Qorro, M. S. (1997). Language Criss in Tanzania: The Myth of English Versus Education. Dar es Salaam: Mkuki na Nyota Publishers Ltd. Rubagumya, C. M. (1994). Teaching and Researching Language in Africa Classroom. Clevedon: Multilingual matters. UNESCO, (2003). UNESCO’s Atlas of the World’s Language in Danger Categorises 3rd Edition Paris. UNESCO Publishing. Whitely, W. (1969). Swahili the Rise of a National Language. London: Methuen & co. Ltd. 162 Wizara ya Habari Utamaduni na Michezo (1997). Sera ya Utamaduni. Dar es Salaam: Government Printer. Wizara ya Habari Utamaduni na Michezo (2007). Sera ya Utamaduni. Dar es Salaam: Government Printer. View publication stats