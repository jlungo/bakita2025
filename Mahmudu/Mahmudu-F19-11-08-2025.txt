Dira ya Lugha, Juzuu 1, Na. 1, 2024, 165-175 
Sababu za Kutumiwa U-Nigeria katika Filamu za Kiswahili Nchini Tanzania Article · April 2025
Gervas Andrew Kasiga Chuo Kikuu cha Dodoma   

Ikisiri Imebainika kuwa filamu za Kiswahili nchini Tanzania ni “pacha” wa filamu za ki-Nigeria. Hivyo, makala hii ambayo data zake zilipatakana kwa kutipia na kuchanganua nyaraka imechunguza sababu zinazowasukuma watayarishaji wa filamu za Kiswahili nchini Tanzania kutumia U-Nigeria katika filamu zao. Isitoshe, kwa muhtasari, makala yamegusia utayarishaji wa filamu za Kiswahili nchini Tanzania kama utamaduni mpya wa vijana wenye harakati za kutafuta nafasi yao kijamii pamoja na kujiongezea kipato. Katika makala, dhana ya U-Nigeria imefafanuliwa kama vijenzi mahususi vya hadithi za filamu za ki-Nigeria vinavyorejelea utamaduni na maisha yao ya kila siku. Aidha, vijenzi hivyo vimebainika kujipambanua katika filamu za ki-Tanzania (Kasiga, 2013; Kasiga, 2018). Zaidi ya hayo, makala imebainisha kuwa, sababu kuu ya kutumika kwa U-Nigeria katika filamu za Kiswahili ni utafutaji wa soko la ndani - Tanzania. Sababu nyingine zilizobainishwa zimehusisha ukosefu wa ubunifu, ukosefu wa nyezo bora za utayarishaji wa filamu, ukosefu wa taaluma ya utayarishaji filamu kwa wasanii, na bajeti hafifu za utayarishaji wa filamu za Kiswahili. Hatimaye, makala imependekeza wasanii wa filamu za Kiswahili ni budi kurudi katika misingi ya fasihi ya Kiswahili kwa kuzichukua kazi mfano za fasihi ya Kiswahili na kuzifanya kuwa filamu. Imebainika kuwa kufanyika kwa jambo hilo kutakuwa ni mwanzo bora wa kuhuisha upya utamaduni wa ki-Tanzania kupitia teknolojia ya filamu. Maneno Muhimu U-Nigeria Filamu Tanzania Nyezo Taaluma Kunukuu Kasiga, G. A. (2024). Sababu za Kutumiwa U-Nigeria katika Filamu za Kiswahili Nchini Tanzania. Jarida la Dira ya Lugha, 1(1), 165-175. Hakimiliki © 2024 Gervas A. Kasiga. Kasiga Sababu za Kutumiwa U-Nigeria katika Filamu  UTANGULIZI Tunapotazama filamu nyingi za Kiswahili nchini Tanzania, tunaona kuwa miundo ya kihadithi na matukio yaliyomo ndani yake hushabihiana na filamu za ki-Nigeria (Kasiga, 2013; Kasiga, 2018). Ni aghalabu kusikia malalamiko kutoka kwa baadhi ya wasomi na watazamaji wa filamu kuwa miundo, mitazamo, falsafa, na vijenzi vinginevyo vya kihadithi na matukio ya filamu za Kiswahili za nchini Tanzania imekaa ki-Nigeria. Kutokana na jambo hilo, makala hii imeona kuwa itakuwa ni vyema kuutafiti U-Nigeria unaozungumzwa. Kimsingi, kuna maeneo kadhaa kuhusu U-Nigeria katika filamu za Kiswahili nchini Tanzania yaliyokwisha tafitiwa. Maeneo hayo ya kitafiti yamehusisha mwanzo na mdhihiriko wa U-Nigeria katika filamu za Kiswahili na athari zake kwa jamii ya ki-Tanzania (Kasiga, 2018; Kasiga, 2019). Hata hivyo, suala la sababu za kutumia U-Nigeria katika kutayarisha filamu za Kiswahili nchini Tanzania bado halijapatiwa nafasi. Hivyo, makala hii imeona kuwa hilo ni pengo la kitafiti linalopaswa kufanyiwa kazi. Ni imani yetu kuwa filamu hutayarishwa ili kuiwasilishia hadhira yake mambo yanayoizunguka (Jengo na Wenzake, 1982; Kasiga na Luwagho, 2020). Hivyo basi, ilitarajiwa filamu za Kiswahili nchini Tanzania nazo ziakisi ustaarabu na utamaduni wa Kiswahili, Tanzania yao, na Afrika Mashariki kwa upana wake. Lakini jambo hilo kwa kitambo limeonekana kuwa kinyume. Kwa hali hiyo, makala yameona kuwa kuna haja ya kuchunguza sababu za kutumia U-Nigeria katika filamu hizo. Uchunguzi utasaidia kufahamu miktadha inayowasukuma watayarishaji kutumia U-Nigeria, na kutoa mapendekezo yatakayosaidia kupunguza au kuondoa misukumo inayosababisha U-Nigeria katika filamu za Kiswahili nchini Tanzania. DHANA YA U-NIGERIA Nigeria ni nchi ya Kiafrika inayopakana na bahari ya Atlantiki. Ni nchi yenye ukubwa wa kilometa za mraba 336,669. Nigeria imesambaa maili 700 kutoka Mashariki kwenda Magharibi, maili 650 kutoka Kaskazini kwenda Kusini (Falola, 1999). Ina jamii tofauti zaidi ya 200 zinazozungumza lugha zaidi ya 250. Aidha, lugha ya Kiingereza ni lugha rasmi inayotumika sambamba na lugha kubwa tatu za kiasili za ki-Hausa, ki-Yorùbá na ki-Igbo. Asilimia 21 ya wa-Nigeria wanazungumza ki-Hausa, asilimia 20 wanazungumza ki-Yorùbá, asilimia 17 wanazungumza ki-Igbo, na asilimia 7 wanazungumza ki-Fulani (Falola, khj). Asilimia iliyobaki ni ya jumla ya lugha zingine ndogo zinazozungumzwa nchini humo. Pijini yenye mchanganyiko wa Kiingereza na lugha za kiasili ni jambo la kawaida kutumika karibu katika majimbo yote yaliyopo nchini humo (Uchenna, 2007). Katika makala hii, dhana ya U-Nigeria imehusishwa na utayarishaji wa filamu za ki-Nigeria zenye mtiririko wa ki-drama zinazotayarishwa kupitia kamera zitumiazo teknolojia ya video na kuuzwa kupitia mikanda ya VHS, VCD, na DVD. Aghalabu, filamu hizi huchukuliwa picha jongefu kwa takribani siku moja (Haynes na Onookome, 2000). Tukiachana na dhana ya utengenezaji, U-Nigeria unanasibishwa na filamu zote zinazotoka katika jamii kubwa tatu zilizopo nchini Nigeria. Pande hizo tatu zinazotayarisha filamu za ki-Nigeria zinahusisha utayarishaji wa filamu zinazotoka katika jamii ya ki-Igbo, ki-Yorùbá na ki-Hausa. Kasiga Sababu za Kutumiwa U-Nigeria katika Filamu … Dira ya Lugha, Juzuu 1, Na. 1, 2024, 165-175 167 Zaidi, dhana ya U-Nigeria imetazamwa katika mpangilio wa vionwa wa filamu za ki-Nigeria (Nigerian Mis-en-scene). Huu ni mpangilio wa kulionesha tukio lililopo ndani ya filamu kupitia uchukuaji wa picha jongefu uoneshao namna mandhari yalivyopangwa, mwanga ulivyotumika, maleba yalivyotumika, pamoja na ujenzi wa matendo na tabia za waigizaji wanaobeba husika zinazoyakini maisha ya ki-Nigeria. Mbali ya hayo, U-Nigeria umeangalia utayarishaji mzima wa filamu za ki-Nigeria na teknolojia waitumiayo katika utayarishaji wa filamu zao, kuanzia uchukuaji wa picha jongefu, uhariri, ufungwaji wa filamu hizo kwa mauzo, vifaa vya kuchukulia picha jongefu, vifaa vya kurekodia sauti, vifaa vya kuchukulia mwanga, pamoja na programu mbalimbali za uhariri wa filamu. Kwa muda mrefu, filamu za U-Nigeria zinachukuliwa kuwa ni sanaa inayoongoza kwa umaarufu nchini humo kutokana na uakisi wake wa masuala ya kijamii za ki-Nigeria (Haynes na Onookome, 2000). U-Nigeria uliomo kwenye filamu zao kwa kiasi kikubwa umekuwa na mvuto kwa kizazi kipya cha watazamaji wa filamu wa ki-Afrika. Watazamaji wake wakubwa ni watoto, vijana, na akina-mama. Jambo hilo linazifanya filamu hizi kuwa tofauti na filamu za mwanzoni za ki-Afrika zilizokuwa na hadhira kubwa ya Kizungu. Picha jongefu za filamu zenye U-Nigeria huchukuliwa kupitia mfumo wa video zikiwa na dhumuni la kugusa soko la ndani na si kwa malengo ya kugusa soko la kimataifa (Larkin, 2002). Filamu zinazobeba dhana ya U-Nigeria si kama zile zionekanazo katika matamasha makubwa ya filamu yanayojumuisha filamu za ki-Afrika. Lakini filamu hizi zina umaarufu mkubwa kwa watazamaji wake wa ndani na nje ya mipaka ya nchi yao (Kasiga, 2013). Watazamaji wa filamu za ki-Nigeria hununua filamu hizo kwa lengo la kutazama majumbani mwao (Home theatre). Wingi wa utayarishaji wake hutegemea jinsi zinavyofanikiwa katika soko; yaani, mafanikio ya kimauzo ndiyo humwezesha mtayarishaji kuweza kutayarisha filamu nyingine na kuiingiza sokoni. Aghalabu, filamu hizi kutumia bajeti ya Dola 10,000 mpaka Dola 15,000 na kutumia kati ya siku 7 mpaka 10 katika utayarishaji wake. Muda huo wa utayarishaji huonekana kuwa ni muda mfupi sana katika utayarishaji wa filamu zenye kukidhi viwango vya kimataifa. Utayarishaji wa filamu za ki-Nigeria hadi sasa umefikia kiwango cha kutayarisha filamu 1,000 kwa mwaka na kutoa takribani ajira 300,000 kwa wa-Nigeria.1 UTAYARISHAJI WA FILAMU ZA KISWAHILI NCHINI TANZANIA Mwelekeo wa utayarishaji wa filamu mashuhuri za Kiswahili nchini Tanzania ulianza kuonekana kupitia utayarishaji wa vichekesho vilivyokuwa vikiuzwa kupitia mikanda ya redio na video mwanzoni mwa miaka ya 1990 (Kasiga, 2013). Vichekesho hivyo vilikuwa vikichezwa na wachekeshaji kama vile; King Majuto, Small Ngamba, Tupa Tupa, Pembe, Bi’ Kiroboto vilishika umaarufu katika jiji la Dar es Salaam na miji mingine ya karibu. Vichekesho hivi havikuwa filamu kamili bali vilikuwa ni mjumuiko wa visa tofauti tofauti kwenye mkanda mmoja wa redio 1 Tazama The Bigger Picture: A Way Forward for Film in Common Wealth Foundation (2009) iliyoandikwa na Jennifer Sobol na Andrew Firmin kufuatia utafiti uliofanywa na June Givann. Kasiga Sababu za Kutumiwa U-Nigeria katika Filamu … Dira ya Lugha, Juzuu 1, Na. 1, 2024, 165-175 168 au video vilivyokuwa na dhima ya kufutuhisha. Kwa wakati huo, vichekesho hivyo vilipiga hatua kutokana na kukua kwa teknolojia ya video na mabadiliko ya sera za kiuchumi nchini Tanzania (Kasiga, khj). Kutokana na umaarufu wa waigizaji hao, makampuni mbalimbali yakawa yanawatumia kutangaza bidhaa kupitia magari maalumu ya matangazo. Kwa hali hiyo, kukaibuka vikundi vya sanaa ya maigizo vilivyokuwa na dhima ya kurekodi vichekesho katika mikanda ya video kwa minajili ya kuingiza sokoni. Utayarishaji wa filamu za video zenye nia ya kuingia sokoni kibiashara nchini Tanzania ulichukua mkondo wake kati-kati ya miaka ya 1990. Watayarishaji wa filamu kutokea mkoa wa Tanga ndiyo waliofungua njia katika utayarishaji wa aina hii ya filamu. Watayarishaji hao walioasisi utayarishaji wa filamu za video kwa minajili ya kuingiza sokoni waliongozwa na Marehemu Mzee Amry Bawji, Mwalimu Kassim El-Siagi na Jimmy “Master” Mponda. Katika miaka hiyo, ya kati, na mwishoni mwa 1990, filamu za video zilizotoka kwa lengo la kibiashara zilikuwa ni; Shamba Kubwa (1995) iliyoongozwa na Mwalimu Kassim Al-Siagi, Love Story Tanganyika na Unguja (1998) ya Amry Bawji, Kifo Haramu (1995) iliyoongozwa na Jimmy Mponda, Dunia Hadaa (2000) ya Kassim Al-Siagi, na Augua (2002) ya Amri Bawji (Kasiga, 2013). Katika kipindi chote hicho, filamu walizokuwa wakizitayarisha zilikuwa hazina soko bali watayarishaji hao walikuwa wakizitayarisha kutokana na mapenzi yao kwa sanaa ya filamu. Filamu ya Love Story Tanganyika na Unguja (1998) iliyoongozwa na Mzee Amry Bawji ilioneshwa katika hadhira ya Tanga mjini na pia kupata nafasi ya kuoneshwa katika hadhira ya Unguja ikiwa na lengo la kutafuta pesa ya kuwasaidia watoto wanaoishi katika mazingira magumu Tanga mjini.2 Kwenye miaka hiyo ya 1990 mpaka mwanzoni mwa miaka ya 2000, uigizaji ulikuwa umeelemea kwa kiasi kikubwa, katika drama za kwenye runinga hususani kutoka vituo vya runinga vya TVZ (Sasa ZBC), ITV na CTN. Drama ya runinga iliyokuwa ikiongoza kwa wakati huo ilikuwa ikitoka kwenye vikundi vya maigizo vya Kaole Sanaa Group, Nyota Ensemble na Splendid. Drama za runinga maarufu zilizotoka kwa kipindi hicho ni: Hujafa Hujaumbika (1999), Fukuto (2000) na Radi (2002) zilizoandikwa na Chrissant Mhenga, Dira (2003) iliyoandikwa na Gervas Kasiga, Julieth Samson pamoja na Abdalah Mkumbila, pamoja na Gharika (2005) iliyoandikwa na Gervas Kasiga na Mohamed Mwikongi. Kimsingi, kupitia drama hizo za runingani, kuliibuka majina maarufu ya kisanii ya waigizaji nchini Tanzania. Baadhi ya majina hayo ni; Muhogo Mchungu, Mzee Jongo, Mzee Hamisi Tajiri, Mzee Majengo, Mzee Makombora, Mzee Halikuniki, Mzee Small, Tupa Tupa, Mzee Bashiri, King Majuto, Kisa, Swebe, Maxi na Mzee Kipara. Mengine ni Mama Hambiliki, Bi’ Mwenda, Bi’ Hindu, Bi’ Staha, Bi’ Kidide, Bi’ Chau, Bi’ Kiroboto, Bishanga Bashaija, Bi’ Nyakomba, Mama Bishanga, Mzee Jongo, Mzee Onyango, Mzee Pwagu, na Mzee Chilo. Hali kadhalika, yaliibuka majina ya Pembe, Senga, Waridi, Beni, Nova, Nina, Seki, Monalisa, Mainda, Cheni, Zawadi, Kibakuli, Bambo, Chekibudi, Mikala, Natasha, Aika, Light, Tito, Winter na 2 Mahojiano na Marehemu Mzee Amry Bawji, mtayarishaji wa filamu kutoka mkoani Tanga. Mahojiano haya yalifanyika kwa njia ya simu ya mkononi tarehe 15-10-2012. Kasiga Sababu za Kutumiwa U-Nigeria katika Filamu … Dira ya Lugha, Juzuu 1, Na. 1, 2024, 165-175 169 Aisha. Yakafuatia majina ya akina Chuzi, Zembwela, Mboto, Biko, Kingwendu, Kabuti, Nyamayao, Nana, Kanumba, Mkono, Magari, Chuma, Ray, Sandra, Nora, Mpoki, Kisa, Sinta, Jerry, Metu, Tino, Kemi, Jini Kabula, Kelvin, Baga, Rich Richie, na mengineyo. Kimsingi, drama hizo za runinga ambazo zilikuwa zikitayarishwa kwa kutumia kamera za teknolojia ya vídeo, kwa kiasi kikubwa, zilikuja kuwa chachu ya kuibuka kwa watayarishaji wa filamu za video za kibiashara. Wengi wao, ukiachilia wale wa awali waliotokea mkoani Tanga, walitokea katika vikundi vya sanaa vilivyokuwa vikirusha drama zao kupitia katika vituo vya runinga. Utayarishaji wa filamu za video kibiashara ulianza kushika kasi baada ya filamu ya Girlfriend (2002), iliyoongozwa na George Tyson, kuingia katika soko la filamu. Filamu hiyo iliwahusisha wasanii maarufu kutoka katika muziki wa kizazi kipya maarufu kama Bongo flavor3 na wasanii wa drama za runinga ilipata muitikio mkubwa kutoka kwa hadhira iliyokuwa imezoea kutazama filamu nyingi za ki-Nigeria, ki-Marekani na ki-Hindi. Kutoka kwa filamu ya Girlfriend, kulisababisha msisimko mkubwa kwa watayarishaji wengine wa filamu. Filamu za Masaa 24 (2002) iliyoongozwa na John Kallaghe, Nsyuka (2003) iliyoongozwa na Mussa Banzi, Fungu la Kukosa (2003) iliyoongozwa na Mussa Banzi, Neno (2004) iliyoongozwa na Vicent Kigosi, Johari (2006) iliyoongozwa na Vicent Kigosi, Fake Pastors (2007) iliyoongozwa na Gervas Kasiga nazo ziliingia kwa kishindo katika soko la ndani na hivyo kuleta changamoto kubwa katika ukuaji wa utayarishaji wa filamu nchini Tanzania. Kwa wakati huo, manunuzi ya filamu za ki-Tanzania yalikuwa yakigharimu kati ya shilingi 5,000 mpaka 7,000 kwa nakala moja ya VHS, VCD au DVD. Makampuni ya kutayarisha na kusambaza filamu nayo yaliibuka. Makampuni ya Game 1st Quality, Ericom, Japan Tech, Mwananchi Wasanii Promoters, Kapiko Tanzania, Splash, Born Again Films, Pilipili Entertainment, Papazi Entertainment, Sas O. Entertainment yalichangamkia biashara hii ya filamu huku kampuni ya Steps Entertainment ikiwa kinara katika usambazaji wa filamu za ki-Tanzania. Kukua kwa soko la utayarishaji wa filamu za video kukaibua wasanii waliopata umaarufu mkubwa kutoka kwenye sanaa hiyo ya filamu. Majina kama vile Steven Kanumba (Marehemu), Jacob Steven, Vyonne Cherry, Vicent Kigosi, Hissan Muya, Lucy Komba, Emmanuel Myamba, Single Mtambalike, Khalfan Mohamed, Jaqueline Wolper na Blandina Chagula yalitokea kuwa ni majina yenye nafasi kubwa midomoni mwa watazamaji wa filamu za Kiswahili nchini Tanzania. Pamoja na kuwepo kwa Chama cha Hakimiliki Tanzania (COSOTA) kikiwa kinabebwa na sheria ya haki miliki ya mwaka 1999, Baraza la Sanaa la Taifa na Bodi ya Filamu ya Tanzania, bado suala la uuzaji holela wa filamu pamoja na suala la uharamia wa kazi za filamu ni tatizo kubwa katika soko la filamu la Tanzania. Hili pia limechangiwa, kwa kiasi kikubwa, na mitaji midogo waliyonayo watayarishaji wengi wa filamu za ki-Tanzania. Mara nyingi, kati ya shilingi za ki-Tanzania 3 Aina ya muziki unaopendwa na vijana nchini Tanzania. Muziki huu pia hujulikana kama muziki wa kizazi kipya. Kasiga Sababu za Kutumiwa U-Nigeria katika Filamu … Dira ya Lugha, Juzuu 1, Na. 1, 2024, 165-175 170 Milioni 7 mpaka 15 huwa ni bajeti ya jumla katika utayarishaji filamu ya ki-Tanzania. Bajeti hiyo ni ndogo katika utayarishaji wa filamu wenye kufuata vigezo vya utayarishaji wa filamu kimataifa. Kwa hali hiyo, utokaji wa filamu pia umekuwa holela ambapo kwa mwezi karibu filamu 20 hutoka. Kutokana na wingi huo wa filamu, kwa sasa, yakadiriwa kuwa utayarishaji huu wa filamu za ki-Tanzania ni wa tatu kwa ukubwa barani Afrika kiuzalishaji ukitanguliwa na soko la filamu za ki-Nigeria na ki-Ghana. Filamu za ki-Tanzania zimekuwa zikitamba katika ukanda wa Maziwa Makuu pamoja na Umajumui. Licha ya wingi huo wa filamu zinazotoka, bado kumekuwa hakuna taarifa sahihi za kiasi cha mapato kinachozalishwa na soko la filamu za ki-Tanzania. Hii, kwa kiasi kikubwa, imetokana na usimamizi mdogo wa vyombo vya mapato vya taifa katika kutoa umuhimu kwa eneo hili linaloweza kuongeza pato la taifa (Kasiga, 2013). Watayarishaji wa filamu za ki-Tanzania wamekuwa wakitegemea malipo wanayopata kutoka katika mauzo ya kawaida ya filamu, ambapo uuzaji hutegemea makubaliano na msambazaji na hivyo malipo huja kwa mafungu ilihali watayarishaji wakiwa wameshauza haki zao kwa wasambazaji. Wakati wa vuguvugu la utayarishaji wa filamu za video za ki-Tanzania, bei ya nakala ya filamu kwa njia ya VHS ilikuwa Tshs. 5,000 kwa kaseti moja na DVD iliuzwa kwa Tshs. 7,000 mpaka 8,000; lakini kwa wakati huu, DVD inauzwa Tshs 3,500 mpaka Tshs 1,000. Hii inaonesha kuwa utayarishaji umeongezeka na hadhi ya soko la filamu inakua kuendana na urahisi wa upatikanaji wa teknolojia inayosaidia utayarishaji wa filamu. Kwa hivi sasa, mapato yanayotokana na utayarishaji wa filamu yameongezeka ingawa watayarishaji na wasanii wa uigizaji wa filamu wanashindwa kupata mapato stahiki ya kazi zao za kisanii kutokana na wingi wa uharamia wa kazi za filamu na upungufu wa ubunifu pamoja na U-Nigeria. Kuongezeka huko kwa utayarishaji wa filamu nchini Tanzania kumefungua milango ya ajira kwa wananchi hususani vijana ambao wengi ndiyo waliojiingiza katika utayarishaji huu wa filamu za video. Isitoshe, ajira zimepatikana kutokana na vijana wengi kuingia kwenye uandishi wa miswada ya filamu, uchukuaji picha jongefu, usanifu wa mwanga, usanifu wa sauti, usanifu wa maleba na marembo, uhariri wa picha jongefu, usanifu wa vifungashio vya filamu, uingizaji wa sauti za matangazo ya kibiashara, uongozaji wa filamu, uuzaji wa filamu, pamoja na kazi nyinginezo zinazoambatana na utayarishaji wa filamu. SABABU ZA KUTUMIWA U-NIGERIA KWENYE FILAMU ZA KISWAHILI NCHINI TANZANIA Kabla ya kuendelea mbele kutazama sababu za kutumiwa u-Nigeria katika filamu za Kiswahili nchini Tanzania, ni vema kidogo tukiangalia lini u-Nigeria ulianza kuingia katika filamu za Kiswahili nchini Tanzania? U-Nigeria ulianza kuingia katika filamu za Kiswahili nchini Tanzania kupitia filamu za Nsyuka (2003), Johari Kasiga Sababu za Kutumiwa U-Nigeria katika Filamu … Dira ya Lugha, Juzuu 1, Na. 1, 2024, 165-175 171 (2006), Dar to Lagos (2006) na Odama (2007). Kuingia kwa motifu4 za ki-Nigeria kupitia filamu hizo kulitokana na filamu U-Nigeria zilizokuwa zikiingizwa Tanzania kushika soko la filamu la ndani (Kasiga, 2019). Baadhi ya filamu hizo za ki-Nigeria zilikuwa ni: Super Love (2003), Bilionaires Club (2003) na Aki na Ukwa (2003). Katika uchunguzi wa sababu za kutumiwa u-Nigeria katika filamu za Kiswahili nchini Tanzania, ilibainika kuwa utafutaji wa soko la ndani ndiyo kichocheo kikuu kilicholeta mwigo wa utayarishaji wenye kufuata namna ya utayarishaji wa filamu za ki-Nigeria kwenye filamu za ki-Tanzania. Awali, soko la ndani lilikuwa limeshikiliwa na filamu za ki-Nigeria zilizokuwa zikipendwa na watazamaji wa filamu za Kiswahili za ki-Tanzania. Kwa hali hiyo, ili kuweza kwenda sambamba na mahitaji ya wa-Tanzania, watayarishaji wa filamu za Kiswahili waliiga na kuanza kutayarisha filamu zao kwa mfano wa filamu za ki-Nigeria. Uigaji huo ulifanyika kupitia unukuzi wa hadithi, aina ya mavazi/maleba pamoja na baadhi ya motifu na ishara au kwa kuiga mtindo wa utayarishaji wa filamu za ki-Nigeria. Kwa hiyo, U-Nigeria kwenye filamu zao licha ya kuwa na mtazamo wa kibiashara, yaani kukamata soko la ndani, bado ulikuwa ni umahiri na mbwembwe za utayarishaji wa filamu za ki-Tanzania. Katika kukazia hoja hiyo, Nasser Mkugwa, mtayarishaji wa filamu na mkuu wa utayarishaji vipindi vya runinga vya EATV anasema; Moja ya sababu iliyosababisha filamu za ki-Tanzania kuwa na U-Nigeria ni hivi: wa-Nigeria waliuza sana kwa hivyo ili na mimi (Sisi) nikubalike itanibidi niingie ki-Nigeria zaidi, yanipasa nitumie magari, majumba, story (hadithi) kama za kwao (Nigeria).5 (Ufafanuzi katika mabano ni wa mwandishi) Philemon Msangi maarufu kama Bob Sankofa, msomi wa filamu na mtayarishaji wa filamu za ki-Tanzania yeye anasema: Huenda watayarishaji wa filamu za ki-Tanzania wakawa wamejaribu kutengeneza filamu zao ki-Tanzania lakini wakakuta ule mtindo wa utengenezaji wa filamu za ki-Nigeria umeshashika soko lote hivyo style (mtindo/namna) zao kukosa soko. Wengi wa watengeneza filamu wa ki-Tanzania ni ama wajasiriamali au wafanyabiashara ambao wanataka kupata faida kwanza. Hivyo, wamekuta style (mtindo) ya ki-Nigeria ikiwa ‘imebamba’ (imeshamiri) tayari nao wakaona ni vyema ku-surf the wave instead of going against it (kufuata mkondo unapoelekea kuliko kupingana nao).6 (Ufafanuzi katika mabano ni wa mwandishi) 4 Huu ni mtindo fulani wa kipekee (unaoleta utofauti na kazi nyingine za kifasihi) unaotumika kusana uzuri katika kazi ya kifasihi. Mtindo huu huweza kuanzia kwenye mawazo ya kuundia kazi au/na kutolea maudhui, ama kuwa na aina za kazi za kifasihi zinazojirudia kila wakati kimaudhui na kifani. 5 Mahojiano haya yalifanyika kupitia mtandao wa facebook, Tarehe 27-04-2015. 6 Mahojiano haya yalifanyika kupitia mtandao wa facebook, tarehe 28-04-2017. Kasiga Sababu za Kutumiwa U-Nigeria katika Filamu … Dira ya Lugha, Juzuu 1, Na. 1, 2024, 165-175 172 John Mwakilama, msomi wa filamu na mtayarishaji wa filamu za ki-Tanzania katika kuzidi kuisemea hoja ya utafutaji wa soko la ndani na utayarishaji wa filamu za ki-Tanzania zenye kufuata mtindo wa utambaji wa hadithi wa ki-Nigeria na kuzifanya zikose upekee wa maisha, anasema: Tumeshindwa kuwa na identity (alama) kwenye filamu zetu. Filamu zetu zinakosa maudhui ya kuzijenga yanayotoka katika jamii yetu. Hadithi, namna ya utambaji wa hadithi, na miswada ya filamu nayo imekaa ki-Nigeria. Wenzetu walianza na filamu za kutisha na kidini, uchawi lakini sasa wanaangalia popular issues (masuala mashuhuri). Suala la kibiashara ndilo limekuwa linategemea namna ya uandishi na hiyo yote ikisababishwa na kudhani kuwa filamu za ki-Nigeria ni best (bora). Hebu tujiulize wao wanauza wapi? Je, soko la nje linazitambua filamu zao kiujumi? Na sasa tujiulize kwa nini zimepoteza soko hapa nyumbani? Jibu ni rahisi. Hivi sasa watu wanatazama u-Nigeria kwa lugha ya Kiswahili. Watu wa mwanzo walikuwa wanajishughulisha na tamthiliya za runinga na ndiyo hao walioingia katika filamu huku wakiwachukulia wa-Nigeria kama benchmark (kigezo cha ubora). Je, wa-Nigeria wanacheza film (filamu) sahihi?7 (Ufafanuzi katika mabano ni wa mwandishi) Mbali na sababu hiyo kuu, utafiti wa makala umebaini changamoto kumi na moja zilizochangia kuwepo wa u-Nigeria kwenye kazi za filamu za ki-Tanzania. Changamoto hizo ni: , Misukumo kutoka kwa wasambazaji wa filamu za ki-Tanzania wanaohitaji filamu zenye kufuata mtindo wa utayarishaji filamu wa ki-Nigeria. Wasambazaji wa filamu za ki-Tanzania ndiyo wamekuwa waamuzi wa hadithi zinazofaa sokoni, waigizaji8 wanaopaswa kucheza husika za filamu pamoja na namna ya utayarishaji mzima wa filamu. Wasambazaji wamekuwa wakiahidi pesa nzuri iwapo filamu itawashirikisha baadhi ya wasanii wa aina fulani, majengo ya kuvutia, na muendelezo wa sehemu ya kwanza na kuendelea; , Watayarishaji wa filamu za ki-Tanzania wamejikuta wakibobea kwenye U-Nigeria kwa sababu ya upungufu wa ubunifu. Filamu za ki-Nigeria zimekuwa kipimo cha ubora wa filamu za ki-Tanzania. Hivyo, watayarishaji wa filamu za ki-Tanzania wanakosa kujibidiisha katika kufanya tafiti za hadithi nzuri za kutamba badala yake wanaishia kuchukua mawazo ya hadithi za ki-Nigeria na kuzitamba kwa wa-Tanzania kwa lugha ya Kiswahili;  Ukosefu wa taaluma ya utayarishaji wa filamu kwa watarishaji filamu. Utayarishaji wa filamu za ki-Tanzania umekuwa kimbilio la watu walioshindwa kwenye fani nyingine. Kwa hiyo, katika utayarishaji wa filamu za ki-Tanzania kumekuwa na waigizaji wasiokidhi viwango, waandishi wa miswada ya filamu wasio na ujuzi, waongozaji filamu 7 Mahojiano haya yalifanyika kupitia simu ya mkononi, tarehe 27-04-2017. 8 Husika hugawiwa kuendana na umaarufu wa msanii na si kwa namna ya mahitaji ya uhusika ndani ya mswada wa filamu Kasiga Sababu za Kutumiwa U-Nigeria katika Filamu … Dira ya Lugha, Juzuu 1, Na. 1, 2024, 165-175 173 wasio na weledi, watayarishaji waliokosa taaluma ya utayarishaji filamu pamoja na wasambazaji wa filamu wasiofuata misingi bora ya usambazaji filamu; , Upungufu wa nyenzo bora za kutayarishia filamu. Filamu za ki-Tanzania zimekuwa zikikosa ubora unaotegemewa kutokana na kuwa na nyenzo duni za utayarishaji. Vifaa vya utayarishaji vimekuwa vina gharama kubwa hivyo filamu nyingi zimekuwa zikitayarishwa kwa kutumia kamera zisizokuwa na kiwango bora pamoja na nyenzo nyingine madhubuti za kiutayarishaji na utambaji; , Uongezaji wa kipato kinachosababisha kuwa na sehemu ya kwanza ya filamu na sehemu ya pili na kuendelea. Utayarishaji wa filamu umekuwa ukifanyika kwa haraka haraka. Filamu zimekuwa zikitayarishwa kwa wiki moja hadi mbili kisha kuingizwa sokoni. Hii ni kwamba watayarishaji wengi wamekuwa wakitegemea soko la ndani pekee. Hivyo, kutoa kwako filamu nyingi ndivyo kunajenga ukuaji wako wa kipato; , Bajeti zisizotosheleza utayarishaji wa filamu. Filamu nyingi za ki-Tanzania zimekuwa zikitayarishwa kwa bajeti za kuanzia shilingi za ki-Tanzania 7,000,000 hadi silingi za ki-Tanzania 15,000,000. Kiasi hicho ni cha chini katika utayarishaji wa filamu zenye vigezo na viwango; , Uchache wa Vyuo na Taasisi za kutolea taaluma ya utayarishaji wa filamu. Chuo Kikuu cha Dar es Salaam na Chuo Kikuu cha Dodoma ndivyo vyuo pekee vinavyomilikiwa na serikali vitoavyo taaluma ya filamu. Vyuo hivi hutoa shahada ya kwanza na kuendelea ya utayarishaji wa filamu huku vikiwa havitoi vyeti vya ngazi ya chini katika utayarishaji wa filamu. Udahili wa wanafunzi katika vyuo hivi hutegemea ufaulu wa mwanafunzi katika ngazi ya sekondari hivyo kuwa kikwazo kwa watayarishaji wengi wa filamu za ki-Tanzania (wenye vipaji pekee) kupata taaluma ya utayarishaji wa filamu; , Mitaala mingi ya Fasihi ya Kiswahili kutotilia mkazo masomo ya Uandishi na Uhakiki wa filamu ya Kiswahili katika ngazi zote za kimasomo hivyo kusababisha tasnia ya filamu kukosa wasomi wa kusaidia ujengaji na utambaji hadithi za filamu za Kiswahili. Wasanii wengi wa filamu wamekuwa wakitayarishwa kupitia lugha ya Kiingereza ili kwenda kuusawiri utamaduni wa Kiswahili kupitia filamu zao. Idara ya Kiswahili, Chuo Kikuu Huria Tanzania na Idara ya Kiswahili, Chuo Kikuu cha Dodoma ndiyo idara pekee zenye masomo ya filamu ya Kiswahili katika idara zao;  Uchache wa wataalamu waliobobea katika utayarishaji wa filamu na kwa wale waliopo kushindwa kufanya kazi katika mazingira ya Tanzania kutokana na mazingira mabaya ya sera (Kasiga, 2013). Watayarishaji waliobobea katika utayarishaji wa filamu wamejikuta wakiondoka Tanzania na kwenda kufanya kazi katika nchi nyingine kutokana na serikali kushindwa kulipa kipaumbele eneo hili la filamu; Kasiga Sababu za Kutumiwa U-Nigeria katika Filamu … Dira ya Lugha, Juzuu 1, Na. 1, 2024, 165-175 174 , Mchango mdogo wa Serikali katika kukuza utayarishaji wa filamu nchini Tanzania. Serikali imekuwa ikitoa kipaumbele katika sekta ya afya na maeneo mengine ya kijamii. Pesa ya kutayarishia filamu huonekana kuwa kubwa ambayo ingeweza kuleta madawa na kujenga vituo vya afya. Kinachosahaulika ni kwamba filamu na utamaduni ni dawa inayoweza kufanya uponyaji. Fasihi, filamu, sanaa za fani na sanaa za maonesho (Drama) huifanya jamii ijisikie vyema pamoja na kuwa na mawazo endelevu; na , Baadhi ya watayarishaji wenye ujuzi kupuuza misingi ya utayarishaji na kufuata msingi wa kutayarisha filamu wenye U-Nigeria ili kujiongezea kipato. Kutokana na hali iliyopo kwenye utayarishaji filamu za ki-Tanzania umewafanya watayarishaji wa filamu wenye ujuzi kufuata mtindo uliopo ili waweze kuuza filamu zao pamoja na kujiongezea kipato. MAPENDEKEZO YA KIUBORESHAJI Hapana shaka kuwa Afrika ni tajiri mkubwa wa fasihi simulizi. Aghalabu, kila jamii inayopatikana barani Afrika imejaaliwa utajiri mkubwa wa fasihi simulizi. Licha ya Tanzania kujaliwa utajiri wa Fasihi Simulizi, pia, kuna utajiri mkubwa wa Fasihi Andishi ya Kiswahili. Kazi hizi andishi za kifasihi za lugha ya Kiswahili ni amali kubwa ambayo inaweza kubadilishwa matumizi yake na kuwekwa katika njia ya kiteknolojia hasa katika filamu ili mafunzo na burudani iliyo ndani yake kuweza kuwafikia Watanzania wengi (Kasiga na Luwagho, 2020). Ni imani kuwa, endapo jambo hilo likifanyika, basi, kwa kiasi kikubwa, litakuwa limesaidia kuielekeza filamu ya Kiswahili nchini Tanzania kwa hadhira yake. Vilevile, kufanyika kwa jambo hilo kutasaidia kuyatoa mafunzo mengi ya lugha ya Kiswahili yaliyopo katika fasihi andishi. Hivyo, kukifanya Kiswahili kukua kimsamiati na kuenea kimatumizi. Tunaamini kutumiwa kwa bunilizi mashuhuri za Fasihi Simulizi na Andishi za Kiswahili pamoja na motifu zake kutaweza kuupa nafasi utamaduni wa ki-Tanzania kuweza kufika mbali. Kutumiwa kwa kazi mfano za fasihi andishi ya Kiswahili kutasaidia kuuondosha U-Nigeria katika filamu za Kiswahili nchini Tanzania na kuuupa nguvu utu, utamaduni na maisha ya wa-Tanzania. Lakini yote hayo, hayataweza kufanyika bila ya kuitazama filamu kama Fasihi ya Kiswahili inayochukua sura mpya na ambayo inahitajika ipate wataalamu kutoka lugha ya Kiswahili ambao wataweza kutamba filamu hizi kwa njia bora. HITIMISHO Makala hii ilijadili sababu za kutumiwa U-Nigeria katika filamu za Kiswahili nchini Tanzania. Katika mjadala wake, ilibainika kuwa U-Nigeria umekuwa ukitumika kwa sababu kuu ya utafutaji wa soko la ndani lililokuwa limeshikiliwa na filamu za ki-Nigeria. Sababu nyingine zilizobainishwa kutumika kwa U-Nigeria, zimehusisha upungufu wa ubunifu wa watayarishaji wa filamu za Kiswahili, misukumo kutoka kwa wasambazaji wa filamu, na ukosefu wa taaluma ya utayarishaji filamu. Halikadhalika, bajeti finyu za utayarishaji wa filamu, uchache wa vyuo vya kutoa fani ya filamu, mitaala ya fasihi ya Kiswahili kutokuhusisha Filamu za Kiswahili, na uongezaji wa kipato, imebainika kuwa ni chachu za kutumiwa U-Nigeria. Kasiga Sababu za Kutumiwa U-Nigeria katika Filamu … Dira ya Lugha, Juzuu 1, Na. 1, 2024, 165-175 175 Mwisho, makala yametoa mapendekezo kwa watayarishaji wa filamu za Kiswahili nchini Tanzania kutumia kazi mfano za Fasihi Andishi ya Kiswahili ili kutayarisha filamu zitakazobeba U-Tanzania. MAREJELEO Balogun, O (2005). Does Nigeria Have a Film Industry? Katika Making African Movies http://www.nollywood.net (Imepitiwa Tarehe 8 Julai, 2021). Boggs, J. and Petrie D. (2000). The Art of Watching Films. California: Mayfield Publishing Company. Falola, T. (1999). The History of Nigeria. Michigan: Greenwood Press Iroh, E (2009). Nollywood, Nolly What? katika This Day Lagos, kur. 32. Haynes, J., & Onookome, O. (eds). (2000). Nigeria Video Films. Ohio: Ohio University Press and Swallow Press. Jengo, E., Mbughuni, L.A., & Kandoro, S.A. (Wahariri). (1982). Falsafa ya Sanaa Tanzania. Dar es Salaam: Baraza la Sanaa la Taifa. Kasiga, G.A. (2013). U-Nigeria katika Filamu za Ki-Tanzania: Chanzo, Sababu na Athari kwa Watanzania. (Tasinifu ya Shahada ya Umahiri, haijachapishwa). Chuo Kikuu cha Dodoma. Kasiga, G.A. (2018). U-Nigeria: Athari zake katika Filamu za Kiswahili nchini Tanzania. Mulika, 37, kur. 72-84. Kasiga, G.A. (2019). Mwanzo na Mdhihiriko wa U-Nigeria katika za Kiswahili nchini Tanzania. Katika Ponera A.S, & Badru, Z.A. (Wah.). Koja la Taaluma za Insia: Kwa Heshima ya Profesa Joshua Madumulla, Karljamer Publishers Limited, kur. 663-680. Kasiga, G., na Luhwago, N. (2020). Filamu ya Kiswahili: Fasihi Simulizi Iliyostawi katika Mwanga wa Lugha, 5 (1), kur. 107-124. Larkin, B (2002), Popular Video Film, katika African Film Festival Inc, kur. 1-4. McCall, J (2003). Madness, Money and Movies: Watching a Nigerian Popular Video with the Guidance of a Native Doctor, katika Africa Today, 49 (3), kur. 79-94. Mrikaria, S.E. (2007). Fasihi Simulizi na Teknolojia Mpya, Swahili Forum, 14, kur. 197-206. Uchenna, O. (2007). Nollywood: The Birth of Nollywood: The Nigerian Movie Industry katika Black Cinema, 22, kur. 25-26. Ugor, P.U. (2009). Youth Culture and the Struggle for Social Space: The Nigerian Video Films. (Ph.D. Thesis, Unpublished). University of Alberta. View publication stats