Dream Agritech Company
December 3, 2020
IFAHAMU NDUI YA KUKU (FOWL POX)
Ndui ni ugojwa mmoja wapo katika yale magonjwa ya kundi la virusi ambao husababishwa na virusi vinavyofahamika kama avian DNA pox virus. Ugonjwa huu kama unavyoonekana katika picha hapo chini ni ugojwa ambao umeenea dunia nzima. Kuna aina mbili za ndui, ndui nyevunyevu na ndui kavu, tutaona huko mbele tofauti zake. Ugonjwa huu huwapata kuku wa rika zote kuanzia vifaranga hadi kuku wakubwa, kuku huweza kupata maambukizi ya ndui aina moja au aina zote mbili kwa wakati mmoja, Ugonjwa huu umekua changamoto kubwa kwa wafugaji wengi kwakua ni miongoni mwa magonjwa yasiyo na tiba na kwasababu ni ugonjwa ambao haujasambaa sana katika maeneo mengi hapa kwetu, na ni ugonjwa unaoenea na kuua polepole, wafugaji wengi hawauelewi na hata kwa wale wanaouelewa hawaupi kipaumbele sana kama ulivyo ugonjwa wa kideri (mdondo) ambao kasi yake ya kuua ni kubwa japo magonjwa haya yote mawili yapo katika kundi moja. Ni vizuri ikafahamika kwamba ndui nao ni ugonjwa hatari kwakua nao husababisha vifo hivyo kuleta hasara kwa mfugaji. Ndui kavu (cutaneous), huonekana vitu kama vipele au nundunundu kama magamba au ukurutu sehemu zisizo na manyoya, usoni, shingoni, miguuni nk, na ndui nyevunyevu (diphtelitic), huonekana vipele au vidonda vyenye rangi ya njano ambavyo vinakua usoni, kwenye upanga kooni,machoni na kumfanya kuku asiweze kuona, pia mdomoni na kumsababishia kuku kushindwa kula. NAMNA UNAVYOSAMBAA Njia kuu za kusambaa kwa ugonjwa huu kutoka sehemu moja kwenda nyingine ni ndege pori, watu kupitia nguo, viatu na vifaa mbalimbali vinavyotumika katika shughuli za kila siku vinapotoka sehemu moja kwenda nyingine huweza kubeba virusi na kuvisambaza kufika maeneo yetu. Virusi hawa huweza kuwapata kuku kwa njia ya hewa au kwa kuumwa na mbu waliobeba virusi toka kwa kuku au ndege wengine wenye mambukizi ya virusi hivi. Lakini pia huweza kuambukizwa kupitia sehemu zilizo wazi au michubuko katika ngozi. KINGA Zuia uingiaji shambani au mabandani wa watu na vitu bila kufuata utaratibu wa usalama wa afya (bio-security). Hakikisha ndege pori hawapati nafasi ya kuingia mabandani. Kwakua kuyafanya hayo wakati mwingine inakua vigumu, basi ni bora ukawachanja kuku wako ili kuzuia kupata ugonjwa huu, chanjo zipo na zinapatikana maduka ya huduma za mifugo na hutolewa kwa njia ya sindano kuchoma kwenye bawa. Chanjo hutolewa kabla kuku hajapata ugonjwa.Ugonjwa hujitokeza kati ya siku 4 hadi 10 tangu kuku aambukizwe virusi hivi. Hivyo kwa wale ambao bado hawajaambukizwa kwenye kundi lako unaweza kuwapa chanjo utapoona wengine wameanza kuumwa ili kuwanusuru ambao bado hawajaambukizwa, lakini ni busara kufuata taratibu au ratiba ya chanjo na kutoa chanjo mapema kabla tatizo hili halijaanza. Chanjo hutolewa kuanzia kifaranga mwenye umri wa wiki sita hadi nane na hutolewa mara moja tu kwa maisha yote ya kuku. TIBA Kama yalivyo magonjwa mengi ya kundi hili la virusi, hakuna tiba ya ugonjwa huu. Kwa bahati nzuri chanjo ya kuzuia ipo, hivyo weka mkazo katika kuzuia maana wakipata ugonjwa hakuna dawa ya kutibu. Kwakua wanapopata ndui wanakua na vidonda vilivyo wazi, kuku huweza kupata maambukizi ya bacteria mbalimbali kupitia vidonda hivyo,(secondary infection) hivyo ukiona kuna dalili za ugonjwa mwingine unaweza kutumia dawa za antibiotic inaweza kusaidia. Pia kama tulivyoona ugonjwa wa ndui hushambulia machoni pia na kumfanya kuku kuvimba uso na majimaji ya vidonda kuziba macho na kumfanya kuku kutoona, unaweza kumsaidia kwa kusafisha vidonda machoni kwa maji ya uvuguvugu yaliyowekwa chumvi na kumpaka mafuta ili kulainisha macho yasiweze kushikana, mafuta ya mawese yasiyochemshwa ni mazuri zaidi maana yana vitamin A nyingi ambayo ni msaada mkubwa kwa macho, hivyo kumfanya aendelee kuona na kuendelea kula mpaka atakapopona. Kuku mara nyingi hufa kwa njaa baada ya kupoteza uwezo wa kuona chakula na maji na akipona hawezi kupata ndui tena maana anakua ameshajitengenezea kinga ya kudumu. Mwisho nakukaribisha kwenye blog yangu kwaajili ya kujisomea masomo kama haya na makala mbalimbali zinazohusiana na ufugaji wa kibiashara. Weka namba yako ya simu kwenye comment nikutumie link ya blog.