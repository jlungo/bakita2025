United Nations
Habari za UN
Mtazamo wa Kimataifa: Habari za kiutu
Fahamu kuhusu ugonjwa wa kifafa kwa mujibu wa WHO
Kifafa ni ugonjwa sugu wa ubongo unaohusisha mtu kupata mshituko katika ubongo na kusababisha degedege au kuanguka kifafa hali ambayo hutofautina ukubwa kulingana na ukubwa wa mshituko. Vipindi vya mshtuko ni matokeo ya kuzalishwa kwa umeme kupita kiasi katika kundi la seli za ubongo. Sehemu mbalimbali za ubongo zinaweza kuwa chanzo cha utoaji umeme huo wa mwili. Mshituko hutofautiana kutoka kwa muda mfupi zaidi au mshtuko wa misuli hadi degedege kali ya muda mrefu. Mishtuko unaweza kutofautiana mzunguko, kutoka chini ya mshituko mmoja kwa mwaka hadi mara kadhaa kwa siku. Kupata degedege mara moja haimaanishi kifafa (hadi asilimia 10 ya watu ulimwenguni kote wamewahi kupata degedege mara moja katika maisha yao). Kifafa (Epilepsy)inaelezwa kuwa mishtuko miwili au zaidi ambayo inatokea tu pasina sababu ya msingi zaidi ya ile ya mshituko wa umeme wa ubongo. Shirika la Umoja wa Mataifa la Afya Duniani, WHO linaeleza kuwa Kifafa ni mojawapo ya hali kongwe zaidi duniani inayotambulika, ikiwa na rekodi zilizoandikwa tangu 4000 BCE. Kwa miaka yote hiyo, hofu, kutokuelewa, ubaguzi na unyanyapaa wa kijamii umezingira kifafa kwa karne nyingi. Unyanyapaa huu unaendelea katika nchi nyingi leo na unaweza kuathiri ubora wa maisha kwa watu walio na ugonjwa huo na familia zao. Ishara na dalili Tabia za mshtuko wa umeme katika ubongo hutofautiana na hutegemea mahali katika ubongo tatizo linakoanzia na jinsi linavyoenea. Dalili za muda hutokea, kama vile kupoteza ufahamu au fahamu, na usumbufu katika utembeaji, hisia (ikiwa ni pamoja na kuona, kusikia na ladha), tabia, au utendaji mwingine wa utambuzi. Watu wenye kifafa hujikuta wamepata matatizo mengine ya kimwili kama vile mivunjiko na michubuko kutokana na majeraha yanayohusiana na kifafa, pamoja na viwango vya juu vya hali ya kisaikolojia, ikiwa ni pamoja na wasiwasi na mfadhaiko. Vile vile, hatari ya kifo cha mapema kwa watu walio na kifafa ni hadi mara tatu zaidi ya idadi ya watu kwa ujumla, na viwango vya juu vya vifo vya mapema hupatikana katika nchi za kipato cha chini na cha kati na katika maeneo ya vijijini. Sehemu kubwa ya visababishi vya vifo vinavyohusiana na kifafa, hasa katika nchi za kipato cha chini na cha kati, vinaweza kuzuilika, kama vile kuanguka, kuzama, kuungua na kifafa cha muda mrefu. Viwango vya ugonjwa Kifafa huchangia sehemu kubwa ya mzigo wa magonjwa duniani, unaoathiri karibu watu milioni 50 duniani kote. Kadirio la idadi ya watu kwa ujumla walio na kifafa hai (yaani, mishtuko ya ubongo inayoendelea au wanaohitaji matibabu) kwa wakati fulani ni kati ya 4 na 10 kwa kila watu 1000. Ulimwenguni, kila mwaka takriban watu milioni 5 hugunduliwa kuwa na kifafa. Katika nchi zenye kipato cha juu, inakadiriwa kuwa watu 49 kati ya 100,000 wanagunduliwa na kifafa kila mwaka. Katika nchi zenye kipato cha chini na cha kati, takwimu hii inaweza kuwa watu 139 kwa kila watu 100 000. Hii inawezekana ni kutokana na hali nyingine zinazochochea hali kuwa mbaya zaidi kama vile malaria au majeraha mfano ajali za barabarani, majeraha yanayohusiana na wakati wa watroto kuzaliwa; na tofauti katika miundombinu ya matibabu, upatikanaji wa mipango ya afya ya kinga na huduma zinazoweza kupatikana. Takriban asilimia 80 ya watu walio na kifafa wanaishi katika nchi zenye kipato cha chini na cha kati. Sababu Kifafa hakiambukizi. Ingawa njia nyingi za msingi za ugonjwa zinaweza kusababisha kifafa, sababu ya ugonjwa bado haijulikani katika takribani asilimia 50 ya wagonjwa wote kote ulimwenguni. Sababu za kifafa zimegawanywa katika makundi yafuatayo: kimuundo, maumbile, maambukizi, kimetaboliki, kinga na haijulikani. Mifano ni pamoja na: Kujeruhi ubongo kutokana na sababu za kabla ya kujifungua au baada ya kujifungua (k.m. kupoteza oksijeni au kiwewe wakati wa kuzaliwa, uzito mdogo wa kuzaliwa); Matatizo ya kuzaliwa au hali ya kijenetiki yenye ulemavu wa ubongo unaohusishwa na ubongo kushindwa kufanya kazi. Jeraha kali la kichwa; Kiharusi ambacho huzuia kiasi cha oksijeni kwenye ubongo; Maambukizi ya ubongo kama vile meningitis (uvimbe katika eneo la juu linalofunika ubongo), encephalitis (kuvimba kwa ubongo) au neurocysticercosis yaani maambukizi katika ubongo yanayosababishwa na aina fulani ya minyoo. Aina fulani ya upungufu wa kijenetiki au uoungufu wa kimaumbile na Uvimbe wa ubongo unaotengeneza saratani. Tiba Kifafa kinaweza kudhibitiwa. Hadi asilimia 70 ya watu wanaoishi na kifafa wanaweza kutopata mshtuko kwa matumizi sahihi ya dawa za kuzuia mshtuko. Kukomesha dawa ya kuzuia mshtuko kunaweza kufanyika baada ya miaka miwili bila kifafa na inapaswa kuzingatia mambo muhimu ya kliniki, kijamii na kibinafsi. Katika nchi zenye kipato cha chini, takriban robo tatu ya watu wenye kifafa wanaweza wasipate matibabu wanayohitaji. Hii inaitwa "pengo la matibabu". Katika nchi nyingi za kipato cha chini na cha kati, kuna upatikanaji mdogo wa dawa za kuzuia kifafa. Utafiti wa hivi karibuni uligundua wastani wa upatikanaji wa dawa za kuzuia kifafa katika sekta ya umma ya nchi zenye kipato cha chini na cha kati kuwa chini ya asilimia 50. Hii inaweza kuwa kizuizi cha kupata matibabu. Inawezekana kutambua na kutibu watu wengi wenye kifafa katika ngazi ya huduma ya afya ya msingi bila kutumia vifaa vya kisasa. Miradi ya majaribio ya WHO imeonesha kwamba kutoa mafunzo kwa wahudumu wa afya ya msingi kutambua na kutibu kifafa kunaweza kupunguza pengo la matibabu ya kifafa. Upasuaji unaweza kuwa wa manufaa kwa wagonjwa ambao matibabu kwa njia ya dawa hayawasaidii vizuri. 