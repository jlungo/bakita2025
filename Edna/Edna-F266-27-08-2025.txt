KUCHUNGUZA DHAMIRA ZA KIJAMII NA KIUTAMADUNI KATIKA RIWAYA YA KISWAHILI
MIFANO KUTOKA KULI NA VUTA N’KUVUTE OMAR ABDALLA ADAM
TASINIFU ILIYOWASILISHWA KWA AJILI YA KUTIMIZA SHARTI PEKEE LA KUTUNUKIWA DIGRII YA UZAMIVU (PH.D KISWAHILI) YA CHUO KIKUU HURIA CHA TANZANIA
UTHIBITISHI Mimi Profesa T.S.Y.M. Sengo, ninathibitisha kuwa nimesoma tasinifu hii iitwayo Kuchunguza Dhamira za Kijamii na Kiutamaduni katika Riwaya ya Kiswahili: Mifano Kutoka Kuli na Vuta N’kuvute, na ninapendekeza ikubaliwe na Chuo Kikuu Huria Cha Tanzania kwa ajili ya kutimiza sharti pekee la kutunukiwa Digrii ya Uzamivu (PhD) ya Kiswahili ya Chuo Kikuu Huria Cha Tanzania. Sheikh, Profesa, Daktari, T.S.Y.M. SENGO (Msimamizi) .. Tarehe HAKIMILIKI Hairuhusiwi kuiga au kunakili kwa namna yoyote sehemu yoyote ile ya tasinifu hii kwa njia yoyote kama vile, kielektroniki, kurudufu nakala, kurekodi au njia yoyote nyingine bila ya idhini ya mwandishi au Chuo Kikuu Huria cha Tanzania kwa niaba. TAMKO Mimi, Omar Abdalla Adam, nathibitisha kuwa tasinifu hii ni kazi yangu halisi na haijawahi kuwasilishwa katika Chuo Kikuu kingine chochote kwa ajili ya kutunukiwa shahada kama hii au nyingine yoyote. Saini Tarehe TABARUKU Ninapenda Kuitabaruku kazi hii kwa Wazazi wangu, Mke wangu na Mtoto wetu. SHUKURANI Kazi hii ya utafiti ni matokeo ya mchango na ushirikiano mkubwa baina yangu na watu wengine, wakiwemo walimu wangu. Kwa kuwa sio rahisi kuandika kwa kina mchango wa kila aliyenisaidia kuikamilisha kazi hii, wafuatao wanastahiki shukrani za kipekee. Kwanza napenda kumshukuru Mwenyezi Mungu kwa kunijalia uhai, uzima, nguvu na fahamu katika kipindi chote cha masomo yangu. Pili, napenda kutoa shukurani zangu za dhati kwa msimamizi wangu wa tasinifu hii, Sheikh, Profesa, Daktari, T.S.Y.M Sengo kwa kuniongoza vyema katika kila hatua ya utafiti huu. Hakusita wala kuchoka kunishauri na kuirekebisha kazi hii katika hatua zote mpaka ilipokamilika. Msaada wake hauwezi kukisiwa wala kulipwa. Ninachoweza kusema ni kutoa asante sana Profesa Sengo, Mwenyezi Mungu Akubariki na Akujalie afya njema na maisha marefu. Aaamini, Aaamini, Aaamini. Tatu, napenda kutoa shukurani zangu za dhati kwa walimu wengine wa Chuo Kikuu Huria Cha Tanzania kwa msaada mkubwa walionipatia katika kipindi chote cha masomo yangu. Walimu hao ni Profesa, Emmanuel Mbogo, Profesa H. Rwegoshora, Dkt. Peter Lipembe. Dkt. Anna Kishe, Dkt. Hanna Simpasa, Dkt. Zelda Elisifa na Mohamed Omary. IKISIRI Riwaya za Kuli na Vuta N’kuvute zimepata umaarufu na kuwa riwaya nzuri na imara za mtunzi Shafi Adam Shafi. Utafiti huu ulifanywa kwa nia kuu ya kuchunguza dhamira za kijamii na kiutamaduni zinazojitokeza katika riwaya hizo mbili (Kuli na Vuta N’kuvute). Katika kutimiza nia hii, tulikusanya data kwa kutumia mbinu za maktabani, mahojiano ya ana kwa ana kufanya na uchambuzi wa kimaudhui. Data zilizokusanywa zilichambuliwa kwa kutumia mbinu za mkabala wa kimaelezo na ule wa kidhamira. Nadharia za Simiotiki, Saikolojia Changanuzi na dhima na kazi, ndizo zilizotumika katika kuhakiki riwaya hizo mbili. Matokeo ya utafiti yanaonesha kwamba, dhamira zinazojitokeza zaidi katika riwaya hizo mbili ni matabaka katika jamii, ndoa za kulazimishwa, mapenzi na ukarimu katika riwaya ya Vuta N’kuvute. Katika Kuli, dhamira zinazojitokeza zaidi ni busara na hekima, umuhimu wa elimu, umasikini, utamaduni na mabadiliko yake, ukombozi katika jamii na masuala ya uzazi. Dhamira hizo zimesheheni uhalisia katika maisha ya sasa ya jamii ya leo. Pia matokeo ya utafiti yanaonesha kwamba, mbinu za kisanaa zinazotumiwa na mtunzi katika uwasilishaji wake wa dhamira ni upambaji wa wahusika, usimulizi, kuingiliana kwa tanzu, tashibiha, misemo, takriri, taswira, motifu na matumizi ya barua. SURA YA KWANZA UTANGULIZI Utangulizi Utafiti kuhusu riwaya ya Kiswahili umefanywa na wataalamu kadhaa lakini bado haujafanywa kwa kiwango cha kuridhisha (Mlacha na Madumulla, 1991). Utafiti huu unafanywa kama sehemu mojawapo ya kuchangia mjazo wa pengo lililotajwa, kukuza na kuimarisha utafiti katika riwaya ya Kiswahili kwa nia ya kuongeza machapisho na marejeleo katika fasihi ya Kiswahili. Ili kutimiza lengo hili, sura hii ya kwanza itawasilisha vipengele vya kiutangulizi ambavyo vinahusu usuli wa tatizo la utafiti, tatizo la utafiti, lengo kuu na madhumuni mahsusi ya utafiti. Pia, maswali ya utafiti, umuhimu wa utafiti, mipaka ya utafiti, vikwazo vya utafiti, utatuzi wa vikwazo vya utafiti na mpangilio wa tasinifu. Vipengele vyote hivi ndivyo vinavyokamilisha utangulizi wa utafiti mzima. Usuli wa Tatizo la Utafiti Utanzu wa riwaya ndiyo utanzu katika fasihi ya Kiswahili ambao unaeleza masuala mbalimbali yanayohusu maisha ya mwanadamu kwa mawanda mapana ikilinganishwa na tanzu nyingine za fasihi ya Kiswahili (Njogu na Chimerah, 1999). Kupitia utanzu huu, mtunzi wa riwaya, anaweza kueleza visa na matukio mbalimbali yanayomuhusu muhusika au wahusika fulani, tangu wanapozaliwa mpaka wanapofariki (Wamitila, 2008). Vilevile, maelezo na matukio hayo ambayo yanamuhusu muhusika au wahusika fulani huelezwa kwa mchangamano na mwingiliano ambao si rahisi kuupata katika utanzu mwingine wowote wa kazi ya fasihi ya Kiswahili. Pamoja na sifa hizo za riwaya kueleza maisha ya wanadamu kwa mawanda mapana, utanzu huu si wa kwanza kupata kuwapo katika ulimwengu wa fasihi si ya Kiswahili tu, bali fasihi duniani kote. Utanzu wa mwanzo kabisa kupata kuwapo hapa duniani ni ushairi tena ushairi simulizi. Utanzu wa mwanzo kabisa kupata kuwapo hapa ulimwenguni ni ushairi wa nyimbo (Mulokozi na Sengo, 1995). Hata hivyo, maelezo tuliyoyatoa hapo juu hayana maana kwamba utanzu wa riwaya haukuwapo katika kipindi hicho cha ushairi simulizi. Utanzu huu ulikuwapo ndani ya ushairi. Tunapotazama tenzi za zamani, kama vile,Utenzi wa Raslgh’ul, tunakutana na masimulizi ya wahusika wanaotenda matendo na matukio. Hii inaonesha kwamba utanzu wa riwaya ulikuwapo tangu hapo kale lakini ulikuwa umefungamanishwa katika tungo za kishairi simulizi, hususani ya tenzi au tendi (Madumulla, 2009). Jambo la msingi la kufahamu hapa ni kwamba, utanzu wa riwaya uliokuwapo ndani ya ushairi ulikuwa bado haujafahamika kwa namna ya uainishaji ambao tunaufahamu hivi leo. Uainishaji wa riwaya ambao tunao hivi leo ni ule ulioanza mwishoni wa karne ya 18 na mwanzoni mwa karne ya 19 uliohusishwa na kugundulika kwa maandishi ya Kirumi (Senkoro, 1977). Riwaya hiyo- the novel- ni ya Kizungu, tafauti na hadithi ndefu ya Kiafrika ambayo tangu azali, haikuwa imeainishwa kwa misingi ya maandishi. Baada ya kugunduliwa kwa maandishi haya ndipo riwaya ilipoanza kuandikwa kwa muktadha wa Kimagharibi lakini katika nchi za Kiarabu ambako maandishi yalikuwako tangu karne za nyuma, utanzu wa riwaya ulikuwako kwa sura tafauti ambazo zinakaribisha wasomi kuzifanyia utafiti. Katika ulimwengu wa riwaya ya Kiswahili, wenyewe ulikuwapo tangu kale, pale tu mwanadamu alipoanza kuwasiliana na wenzake na kushirikiana katika kufanya shughuli mbalimbali (Mulokozi, 1996). Kauli hii inakingana na hizo za hapo juu. Hata hivyo, utanzu huu ulihusishwa sana na hadithi ambazo bibi au babu alikuwa akiwasimulia wajukuu wake wakati wa jioni walipokuwa wakiota moto (Msokile, 1992; 1993). Hadithi hizi zilikuwa ni simulizi kwa wakati huo ambao hakukuwa na utaalamu wa kuandika. Kupitia hadithi simulizi, watoto na watu wa marika yote,waliweza kupata elimu kuntu zilizohusu maisha. Baada ya kuanza kutumika kwa maandishi, masimulizi yale yale yaliyokuwa yakitolewa na babu au bibi, sasa yalianza kuandikwa katika vitabu na kuanza kuitwa riwaya ya Kiswahili. Walioziandikia, wakiziita ni zao. Mfano mzuri ni Adili na Nduguze. Senkoro (1977) anaeleza kwamba riwaya ya kwanza kabisa kuandikwa ni Uhuru wa Watumwa iliyoandikwa na Mbotela mwaka 1934. Kwa maoni yetu yaliyomo ndani ya kazi hiyo ni masimulizi yaliyowahusu watumwa ambayo yalifanywa na watumwa kupitia njia ya mazungumzo na masimulizi. Kilichofanywa na Mbotela ni kuyachukua masimulizi hayo na kuyaweka katika maandishi. Kwa hivi ingelikuwa vema maelezo ya Senkoro yangeeleza kwamba Mbotela alikuwa ni mmoja kati ya watu wa mwanzo kuyaweka masimulizi ya hadithi katika maandishi. Haya yangalikuwa na mashiko zaidi kitaaluma kuliko kusema kwamba Mbotela ndiye mtu aliyeanzisha riwaya ya Kiswahili kwa kuandika kitabu mwaka wa 1934. Kimsingi, baada ya kuingizwa kwa maandishi, watunzi kadhaa walijitokeza na kuandika riwaya ya Kiswahili, na kwa Kiswahili. Miongoni mwao ni Shaaban Robert aliyeibukia kuwa mwandishi bora wa kazi za fasihi ya Kiswahili kupitia kazi zake za Maisha Yangu na Baada ya Miaka Hamsini, Kusadikika, Kufikirika, Adili na Nduguze, Utu Bora Mkulima, Siku ya Watenzi Wote na Siti Binti Saad. Kazi hizo zimemfanya Shaaban Robert kuwa mwandishi bora wa fasihi ya Kiswahili anayefahamika na kuheshimika katika Ukanda wa Afrika ya Mashariki na Kwingineko barani Afrika (Chuwachuwa, 2011). Katika sehemu hii tumetaja kazi zake za riwaya tu kwa sababu ndizo tunazozishughulikia lakini ameandika pia kazi nyingi za ushairi na insha. Utunzi wa Shaaban Robert ndiyo kwa hakika unaofahamika kuwa ulifungua mlango kwa watunzi wengine wa riwaya ya Kiswahili. Miongoni mwa watunzi wa riwaya ya Kiswahili waliovutiwa na Shaaban Robert na kuanza kutunga riwaya ni Kezilahabi kama anavyoeleza katika tasinifu yake ya Uzamili ya mwaka wa 1976. Pia, Sengo (2014) amemuainisha Shaaban Robert kuwa mwandishi bora wa riwaya kwa Kiswahili na si ya Kiswahili kwa kuwa Uswahilini si kwao na hakutaka kukifanyia utafiti wa kukipata Kiswahili cha sawasawa na kuandikia angalau kazi moja ya riwaya ya Kiswahili. Mlacha na Madumulla (1991) wanaeleza kuwa utunzi wa Shaaban Robert, kwa hakika, ndiyo ulioleta athari ya kuandika riwaya ya Kiswahili. Utunzi wake wa riwaya ulifuata kanuni za kijadi za utunzi wa riwaya ya Kiswahili. Yapo mambo mengi ambayo yanathibitisha kwamba utunzi wa riwaya za Shaaban Robert ulikuwa ni kijadi lakini kwa muktadha huu tutazungumzia jambo moja tu. Tunapotazama matumizi ya wahusika katika riwaya za Shaaban Robert tunakuta kwamba anatumia wahusika wa kijadi. Mlacha na Madumulla (wameshatajwa) wanamuainisha mhusika wa aina hii kuwa ni mhusika mkwezwa na mhusika dunishwa. Mhusika mkwezwa ni yule ambaye anapewa sifa za utu wema tangu mwanzo wa riwaya mpaka mwisho. Mhusika dunishwa ni yule ambaye anapewa sifa za uovu tu tangu mwanzo mpaka mwisho wa riwaya. Kezilahabi (1976) anasema kwamba, katika ulimwengu wa kawaida hatuwezi kumpata mtu wa namna hiyo mahali popote kwani wanadamu ni watu wenye sifa za wema na uovu. Na hili ndilo humfanya mtu akaitwa mwanadamu, vinginevyo, angeitwa Malaika ambao wao hawana maovu kabisa. Hata hivyo, matumizi ya wahusika wa aina hii yalifanywa kwa makusudi na Shaaban Robert kwa nia ya kuihamasisha jamii kufanya mambo mema na kuepuka maovu (Kalegeya, 2013). Kauli hii ya mwisho inaendana na Nadharia ya Kiislamu ya Fasihi (Sengo, 2009) inayomtaka muumini ahimize na atende mema na asifanye kinyume kwa kupendeza watu ili aonekane kuwa naye ni msomi. Shafi Adam Shafi ni miongoni mwa watunzi wa riwaya ya Kiswahili aliyekuja na kuandika riwaya kadhaa baada ya Shaaban Robert. Miongoni mwa riwaya alizoziandika ni Kasri ya Mwinyi Fuad, Kuli, Haini, Vuta N’kuvute na Mbali na Nyumbani (Walibora, 2013). Wamitila (2002) anamtaja Shafi Adam Shafi kuwa ni miongoni mwa watunzi bora aliyeshinda tuzo kadhaa za uandishi bora wa riwaya ya Kiswahili. Tafauti na utunzi wa Shaaban Robert, Shafi Adam Shafi anatumia aina ya mhusika anayefahamika kama mhusika jumui (Mlacha na Madumula, 1991). Wahusika wa Shafi Adam Shafi ni wale ambao wanajipambanua kwa kutumia sifa za wema na uovu kwa wakati huo huo (Kyando, 2013). Mfano mzuri ni mhusika Yasmini katika Vuta N’kuvute ambaye anasawiriwa kwa kufunya matendo mema yenye kukubalika katika jamii na wakati mwingine kufanya mambo ambayo hayakubaliki katika jamii. Huu ndiyo ubinadamu na kwamba kila mwanadamu huangukia katika kundi kama hili (Wamitila, 2002). Mulokozi (2013) anamtaja Shafi Adam Shafi kuwa ni mtunzi bora wa riwaya za Kihistoria hususani kupitia riwaya yake ya Kuli. Pamoja na ukweli kwamba, Shafi Adam Shafi, anatunga riwaya za kihistoria, riwaya zake zinaweza kuingia katika mkondo wa riwaya za Kisaikolojia zinazofanana kwa karibu na Nyota ya Rehema na Kiu, za Suleiman (1978; 1985). Hii inaonekana pale wahusika wake wakuu, wanapokumbana na matatizo ambayo huwaletea athari za Kisaikolojia/Kiushunuzi (Wamitila, 2008). Baada ya kulifahamu hili, tukaona ipo haja ya msingi ya kufanya utafiti wa kina katika kuchunguza dhamira za kijamii na za kiutamaduni kama zinavyojitokeza katika riwaya mbili za Kuli na Vuta N’kuvute. Tatizo la Utafiti Riwaya ya Kiswahili imekuwa ikifanya kazi ya kusawiri maisha halisi ya jamii ya Waswahili na hata kuvuka mipaka na kuzifikia jamii nyingine duniani kwa kipindi kirefu sasa (Madumulla, 2009). Kutokana na kuisawiri jamii vilivyo, riwaya ya Kiswahili imekuwa ni chombo imara katika kujenga maadili kwa jamii, hususani katika shule ambako riwaya hizo husomwa zikiwa vitabu vya kiada au ziada. Kutokana na mchango wa riwaya ya Kiswahili katika kukuza na kujenga maadili, watafiti kama vile Mlacha na Madumulla (1991) wamevutiwa kufanya utafiti katika riwaya ya Kiswahili. Na leo mtafiti wa riwaya hii amejitia timuni kutimiza wajibu wa kuichunguza riwaya ya Kiswahili. Miongoni mwa riwaya zinazotoa mchango wa kukuza na kujenga maadili ya jamii ni zile za Shafi Adam Shafi. Watafiti waliovutiwa kuzifanyia uhakiki na kuzisemea ni Mbise (1996), Njogu na Chimerah (1999), Wamitila (2002; 2008), Walibora (2013) na Mulokozi (2013). Katika watafiti wote hao, hakuna hata mmoja ambaye amechunguza kwa mawanda mapana kipengele chochote cha kifasihi katika riwaya za Kuli na Vuta N’kuvute. Wamekuwa wakitaja tu baadhi ya vipengele vya riwaya za Shafi Adam Shafi, kama sehemu ya kukamilisha madhumuni ya kazi zao ambazo mawanda yake hayakujumuisha kuchunguza dhamira za kijamii na kiutamaduni. Utafiti huu utafanywa ili kuziba pengo hilo la kiutafiti kwa kuchunguza dhamira za kijamii na za kiutamaduni ambazo zinajitokeza katika riwaya za Kuli na Vuta N’kuvute. Lengo la Jumla Lengo la jumla utafiti huu ni kuchunguza usawiri wa dhamira za kijamii na kiutamaduni katika riwaya za Kuli na Vuta N’kuvute. Malengo Mahususi Kubainisha dhamira za kijamii na kiutamaduni zinazojitokeza katika riwaya za Kuli na Vuta N’kuvute. Kutathimini uhalisia wa dhamira za kijamii na kiutamaduni zinazojitokeza katika riwaya za Kuli na Vuta N’kuvute kwa jamii ya leo. Kubainisha mbinu za kisanaa zinazotumiwa na mtunzi katika kusawiri dhamira za kijamii na kiutamaduni katika riwaya za Kuli na Vuta N’kuvute. Maswali ya Utafiti Utafiti huu ulikuwa na jumla ya mswali matatu ambayo yanaendana na malengo mahususi kukamilisha nia kuu ya utafiti huu. Maswali hayo ni haya yafuatayo: Ni dhamira zipi za kijamii na kiutamaduni zinazojitokeza katika riwaya za Kuli na Vuta N’kuvute? Dhamira za kijamii na kiutamaduni zinazojitokeza katika riwaya za Kuli na Vuta N’kuvute zina uhalisiya gani kwa jamii ya leo? Ni mbinu zipi za kisanaa zinazotumiwa na mtunzi katika kusawiri dhamira za kijamii na kiutamaduni katika riwaya za Kuli na Vuta N’kuvute? Umuhimu wa Utafiti Kitaalimu: Matokeo ya utafiti huu yatakuwa marejeleo kwa wasomi wa ngazi zote za taalimu ya fasihi. Wanafunzi hao watakaoyatumia matokeo ya utafiti huu kuwa sehemu ya madondoo yao ya kukamilisha madhumuni ya utafiti wao watakaokuwa wanaufanya. Aidha, matokeo ya utafiti huu watayatumiya kama sehemu ya kujinoa, ili kubainisha pengo la maarifa ambalo wao watalijaza katika utafiti wao. Wanataalimu ambao ni walimu, wahadhiri na maprofesa katika taalimu ya fasihi watauona umuhimu wa utafiti huu katika kuandika vitabu, makala na maandalio ya masomo ya kufundishia wanafunzi wao wa ngazi mbalimbali za elimu. Kwa wale ambao ni walimu wa shule za Sekondari, watautumia utafiti huu kuwafundishia wanafunzi wao, mada ya uchambuzi na uhakiki katika fasihi ya Kiswahili madarasani. Kinadharia: utafifiti huu umetoa uthibitishi kwamba, nadharia za uhakiki wa fasihi zinapotumika kuhakiki kazi za fasihi huifanya kazi hiyo kuwa imara na yenye mashiko ambayo huaminika kitaalimu. Kupitia utafiti huu watafiti wa baadaye wataona umuhimu wa kutumia nadharia katika kuhakiki kazi za fasihi. Kisera: Utafiti huu unaeleza matatizo mengi ya kijamii ambayo yanaikumba jamii kwa sasa kama vile, masuala ya elimu, matabaka na umasikini. Kwa watunga sera, utafiti huu utawafaa katika kuainisha mambo mbalimbali ambayo yanastahili kuingizwa katika sera na kufanyiwa utekelezaji ili kuimarisha mipango ya utekelezaji kwa manufaa ya jamii kubwa. Mipaka ya Utafiti Utafiti huu unachambua dhamira za kijamii na za kiutamaduni ambazo zinajitokeza katika riwaya za Kuli na Vuta N’kuvute tu. Uchambuzi unaofanywa katika utafiti huu ni wa kifasihi ambao unaongozwa na nadharia teule za uhakiki wa kifasihi. Kwa upande wa mipaka ya kimaeneo, utafiti huu umefanyika katika jiji la Dar es Salaa, Unguja na Pemba. Uteuzi wa maeneo haya umefanywa kwa sababu ndiko kulikopatikana data zilizohitajika katika kuikamilisha kazi hii. Changamoto za Utafiti Changamoto mojawapo ya utafiti huu ilikuwa ni baadhi ya watafitiwa kutokuwa tayari kufanya mahojiano na mtafiti. Watafitiwa hao ni wale wa kundi la wasomaji wa riwaya za Shafi Adam Shafi. Sababu kuu ya kukataa kuhojiwa ilikuwa ni madai kwamba, watafiti kadhaa wamekuwa wakifanya tafiti kwa masilahi binafsi ya kupata fedha huku watafitiwa ambao ndio waliotoa data hawapati faida yoyote. Kwa hiyo, walihitaji kupatiwa fedha ndiyo washiriki katika mahojiano na mtafiti. Utatuzi wa Changamoto Utatuzi wa changamoto za utafiti ni jambo muhimu sana ambalo husaidia kukamilika kwa utafiti. Katika kuhakikisha kwamba, utafiti unakamilika kwa wakati, mtafiti alijitahidi kutoa elimu ya umuhimu wa utafiti anaoufanya kwa watafitiwa wake. Aliwaeleza kuwa, utafiti anaoufanya ni wa kitaaluma ambao utamwezesha kutunukiwa Shahada ya Uzamivu na hakuna faida yoyote ya kifedha anayoipata kutokana na kufanya utafiti huu. Pia, aliwaeleza kuwa, katika utafiti wowote wa kitaaluma ni kinyume na maadili ya utafiti kumlipa mtafitiwa kwa sababu tu amefanyiwa usaili au mahojiano na mtafiti. Kwa kufanya hivyo, utafiti huo utakuwa ni biashara na kuruhusu kupatikana kwa data za uongo zisizokuwa na uwezo wa kukidhi malengo ya utafiti. Hivyo, baada ya kutolewa kwa elimu hii, baadhi ya watafitiwa walikubali kufanya mahojiano na mtafiti na baadhi walikataa. Msimamo wa wale waliokataa uliheshimiwa na hawakulazimishwa kufanya kile wasichokitaka. Mpangilo wa Tasinifu Tasinifu hii inajumla ya sura kuu tano zenye mada kuu na mada ndogondogo ndani yake. Sura ya kwanza inaelezea vipengele mbalimbali vya kiutangulizi. Vipengele hivyo ni usuli wa tatizo la utafiti, tatizo la utafiti, lengo la jumla la utafiti, malengo mahususi ya utafiti na maswali ya utafiti. Vipengele vingine ni umuhimu wa utafiti, mipaka ya utafiti, changamoto za utafiti, utatuzi wa changamoto za utafiti na mpangilio wa tasinifu. Sura ya pili inaelezea mapitio ya kazi tangulizi huku sura ya tatu ikiwasilisha mbinu za utafiti. Sura ya nne imehudhurisha uchambuzi wa data za utafiti na sura ya tano ikitoa muhtasari, hitimisho na mapendekezo ya utafiti wa baadaye. Hitimisho Katika sura hii tumeeleza vipengele mbalimbali ambavyo vinaonesha haja ya kufanyika kwa utafiti huu. Ni katika sura hii ndipo pengo la kiutafiti lilipobainishwa na kisha kujengwa hoja kuu ya kufanyika kwa utafiti huu. Kimsingi, hakuna utafiti wa kina ambao umefanyika katika ngazi ya uzamili na uzamivu wa kuchunguza dhamira mbalimbali zinazojengwa na Shafi Adam Shafi katika riwaya zake zote na hususani Kuli na Vuta N’kuvute. Hivyo basi tukaona kwamba kunahaja ya msingi ya kufanya utafiti katika ngazi ya uzamivu ili kuziba pengo hili la kiutafiti kwa kuchunguza dhamira ambazo zinajitokeza katika riwaya za Kuli za Vuta N’kuvute. SURA YA PILI MAPITIO YA KAZI TANGULIZI NA MKABALA WA KINADHARIA Utangulizi Katika sura hii kumefanywa mapitio ya kazi tangulizi kwa nia ya kupata maarifa ya watafiti waliotangulia. Katika kuhakikisha hili, tumeanza kwa kutazama wanataalimu watangulizi wanaeleza nini kuhusiana na maana ya riwaya. Kisha tukaendelea na uhakiki na uchambuzi wa riwaya kwa jumla kabla ya kumalizia na kipengele cha uhakiki na uchambuzi wa riwaya na mtunzi ambaye, tunashughulikia riwaya zake. Mapitio ya kazi tangulizi ymetujuza maarifa mengi kuhusu mada ya utafiti na kutuwezesha kubaini pengo la utafiti. Pia katika sura hii tumewasilisha nadharia kadhaa zilizotumika katika kuongoza uchambuzi wa data za utafiti huu. Maana ya Riwaya Maana ya riwaya imetolewa na wataalamu mbalimbali wakifanana katika baadhi ya vipengele na kutofautiana katika mambo yanayounda riwaya ya Kiswahili. Miongoni mwa wataalamu walioandika kuhusu dhanna ya riwaya ni Nkwera (1978) pale aliposema: riwaya ni hadithi iliyo ndefu kuweza kutosha kufanya kitabu kimoja au zaidi. Ni hadithi ya kubuniwa iliyojengwa juu ya tukio la kihistoria na kuandikwa kwa mtindo wa lugha ya mfululizo na ya kinaganaga katika kuelezea maisha ya mtu au watu na hata taifa.Riwaya huwa ina mhusika mmoja au hata wawili. Maana ya riwaya inayotolewa na Nkwera (1978) inatufahamisha kwamba riwaya ni hadithi ndefu, jambo ambalo tunakubaliana nalo kwa asilimia mia moja. Riwaya ni hadithi ndefu ambapo kutokana na urefu huo huifanya kuwa tafauti na hadithi fupi, ushairi na tamthilia. Urefu wa riwaya huifanya kueleza mambo kwa kina na marefu kiasi cha kumfanya msomaji kuelewa kisa, tukio au matukio mbalimbali yanayoelezwa katika riwaya husika. Kiasili, neno riwaya lina maana ya taarifa iliyokamilika hasa katika masuala ya dini ya Kiislamu (Sengo, 2014). Jambo jinguine ambalo tumejifunza juu ya maana ya riwaya hapo juu ni kuwapo kwa lugha au mtindo wa kishairi. Hapa tunafahamishwa kwamba, riwaya huweza kuandikwa kwa kutumia mitindo mingi na sio lazima ule wa nathari ambao ndiyo uliyozoeleka na watunzi wengi wa riwaya ya Kiswahili. Katika utafiti wetu tumeilewa dhana hii kwa kuzingatia tenzi ndefu za zamani ambazo zilikidhi sifa za riwaya. Katika utafiti huu, kumechunguzwa namna Shafi Adam Shafi anavyotunga riwaya zake na kama anaitumia mbinu hii ya mtindo wa kishairi katika riwaya zake na sababu za kutumia mtindo huu. Jambo ambalo hatukubaliani sana na Nkwera (ameshatajwa) ni kuhusu wahusika wa riwaya. Yeye anataja mhusika mmoja au hata wawili kuwa wanaweza kuunda riwaya. Kwa hakika riwaya ni utungo ambao hueleza mambo mengi kama alivyoeleza yeye Nkwera mwenyewe. Kama hivyo ndivyo, ni wazi kwamba, riwaya yenye mhusika mmoja haiwezi kueleza mambo kama itakavyokuwa kwa riwaya yenye wahusika wengi. Mlacha na Madumulla (1991) wanasema kwamba, riwaya huwa inawahusika wengi ambapo kunakuwa na mhusika mkuu na wahusika wadogo au wasaidizi ambao kazi yao kuu ni kumpamba mhusika mkuu aweze kukamilisha lengo la mtunzi. Maelezo ya Mlacha na Madumulla (wameshatajwa), yanaonekena kuwa na mashiko ya kitaaluma zaidi kuhusu idadi ya wahusika katika riwaya ya au kwa Kiswahili. Wataalamu wengine ambaowameandika kuhusu maana ya riwaya, ni Muhando na Balisidya (1976). Wao walisema kwamba riwaya ni kazi ya kubuni, ni hadithi ambayo hutungwa kufuatana na uwezo wa fanani kuibua mambo kutokana na mazoea au mazingira yake.Riwaya yaweza kuanzia maneno 35000 hivi na kuendelea, lakini tukisema juu ya urefu na tukaishia hapo hapo tu, jambo hili halitakuwa na maana. Maana mtu yeyote aweza kuweka habari yoyote ile na kuiweka katika wingi wa maneno kama hayo. Jambo muhimu hapa ni kuwa riwaya huwa na mchangamano wa matukio, ujenzi wa wahusika na dhamira, muundo wake na hata mtindo maalumu. Maelezo ya wataalamu hawa juu ya riwaya ni muafaka katika kukamilisha utafiti wetu kwa sababu wametueleza mambo ya msingi hususani juu ya kwamba, riwaya hutungwa kulingana na uwezo wa fanani. Hii ina maana kwamba, mtunzi wa riwaya hutunga riwaya yake kwa hadhira maalumu na si kila mtu anaweza kuwa hadhira ya riwaya hiyo. Mawazo hayo yanaungwa mkono na Kezilahabi (1983:235) anaposema: “Kwa bahati, hivi sasa hatuwezi kusema kuwa kuna riwaya ya Kiswahili ambayo haieleweki kabisa kwa watu; ingawa dalili za kuanza kuandika riwaya na hadithi fupi zisizoeleweka kwa urahisi zimeanza kuonekana. Jambo ambalo ningependa kuonya hapa ni kuwa, mwandishi wa riwaya, asisukumwe kuandika riwaya kwa ajili ya watoto wa shule. Riwaya si kitabu cha kiada na si cha ziada. Mwandishi wa riwaya si mtu wa kufugwa, lakini si mtu anayeweza kuruhusiwa kusema chochote kile anachotaka awe hana mipaka”. Maelezo haya yanaonesha, mtunzi wa riwaya anayo fursa ya kuandika riwaya kwa hadhira fulani ambayo yeye anataka kuiandika na isiwe rahisi riwaya hizo kueleweka kwa kila hadhira. Pamoja na kuonesha kwamba, mtunzi wa riwaya anao uhuru wa kuandika riwaya yake vile anavyotaka bado ana mipaka ya kiuandishi. Kauli kwamba “mwandishi aandike anachotaka awe hana mipaka” ni nzito. Mwandishi yeyote hutawaliwa na ujumi, ubunifu, usanii na lengo kuu la hazina ya jamii yake ambamo yeye hupewa fursa ya kuchota kiasi cha kumtosha kwa ridhaa na kwa niaba ya hiyo jamii kuu. Mradi mwandishi ni zao la jamii; kufungwa kwake ni katika kutii mafunzo ya mama (jamii) ili asipate mikasa ya adhabu za ulimwengu. Mhando na Balisidya (wameshatajwa) wamekwenda mbali zaidi na kutaja hata idadi ya maneno ambayo inatakiwa kuiunda riwaya. Wanasema kwamba, riwaya inaweza kuwa na maneno kuanzia 35000 na kuendelea. Bila shaka, maneno haya ni mengi.Kwa maoni yetu, riwaya inaweza pia kuwa na maneno chini ya hayo na bado ikaitwa riwaya. Jambo la msingi ni kwamba, riwaya hiyo sharti iwe na maudhui na hicho kinachoelezwa, kielezwe kwa ufundi na ufanisi. Senkoro (1977) yeye anasema riwaya ni kisa ambacho ni kirefu vya kutosha, chenye zaidi ya tukio moja ndani yake. Ni kisa mchangamano ambacho huweza kuchambuliwa na kupimwa kwa uzito na undani kwa mambo mbalimbali ya kimaudhui na kiufundi. Riwaya ni kisa ambacho urefu wake unakiruhusu na kutamba mahali pengi na kuambaa vizingiti vingi kama apendavyo mwandishi wake. Maelezo haya yanaeleza kwamba, riwaya ni lazima iwe na urefu wa kutosha wa kuitamba hadithi. Hivi ndivyo ilivyo katika riwaya za Shafi Adam Shafi ambazo sisi tunazishughulikia katika utafiti wetu. Wamitila (2003) anasema kwamba, riwaya ni kazi ya kinathari na kibunilizi, ambayo huwa na urefu wa kutosha, msuko uliojengeka vizuri, wahusika wengi walioendelezwa kwa kina, yenye kuchukua muda mwingi katika maandalizi yake na kukitwa katika mandhari muafaka. Maelezo haya ya Wamitila hayatafautiani sana na ya wataalamu wenzake. Yeye anatufunza jambo moja muhimu katika taaluma ya riwaya, nalo ni lile la wahusika, matukio na dhamira kuwa ni lazima kukubalika na mandhari. Muktadha na Mandhari husaidia kumfanya msomaji ayapate maudhui kwa urahisi kwa vile yanavyoendana na fikra za jamii hiyo ya riwaya. Mandhari ni miongoni mwa vipengele vya fani katika kazi ya fasihi. Ujuzi wa matumizi ya mandhari katika kazi za fasihi hutegemea uhodari wa mwandishi. Katika utafiti wetu tutaonesha ni namna gani Shafi Adam Shafi ameweza kuzikita kazi zake katika muktadha na mandhari ya jamii inayohusika. Njogu na Chimerah (1999) wanasema, riwaya ni utungo mrefu wa kubuni, na wenye ploti, uliotumia lugha ya nathari. Lakini ploti ni nini? Ploti inahusu maingiliano na mazuano ya vitushi. Yaani, ploti ni jinsi vitushi, katika kazi ya sanaa, vinavyoingiliana na kuzuana. Maana hii ya riwaya haitofautiani sana na zile zilizotolewa na wataalamu wengine ambao tumewaona hapo juu. Badala yake, wataalamu hawa wawili wametuletea misamiati mipya lakini inarejelea mambo yale yale yaliyokwisha kuelezwa na wataalamu watangulizi. Misamiati hiyo ni “vitushi” ukiwa na maana ya visa na matukio na “ploti” ikiwa na maana ya muundo. Mulokozi (1996), anahitimisha kwamba, ili kuifahamu vizuri maana ya riwaya ni vema kuzingatia mambo kadhaa, kama vile, matumizi ya lugha ya kinathari, isawiri maisha ya jamii, iwe na masimulizi ya kubuni na visa virefu, wahusika zaidi ya mmoja, iwe na msuko na mpangilio wa visa matukio, maneno zaidi ya 35000 na kuendelea, ifungamane na wakati, yaani visa na matukio vifungamane na wakati. Hitimisho hili lililotolewa na Mulokozi juu ya maana ya riwaya ndilo tulilolichukua na kulifanyia kazi katika utafiti huu. Riwaya za Shafi Adam Shafi ambazo tunazishughulikia katika utafiti wetu zimejengwa kwa kutumia vigezo ama sifa hizi ambazo zinatajwa na Mulokozi (ameshatajwa). Historia na Chimbuko la Riwaya ya Kiswahili Njogu na Chimerah (1999) wanaeleza kwamba, historia ya riwaya ya/kwa Kiswahili inafungamana na historia ya maendeleo ya jamii za Afrika ya Mashariki. Hii ina maana kwamba, mtu anapotaka kueleza juu ya chimbuko la riwaya ya/kwa Kiswahili, basi anapaswa kutazama maendeleo ya jamii ya Waswaahili wa Pwani katika vipindi mbalimbali vya maendeleo yao kiuchumi, kisiasa, kijamii na kiutamaduni. Mulokozi (1996) naye anaeleza kuwa chimbuko la riwaya/kwa Kiswahili lipo katika mambo makuu mawili ambayo ni fani za kijadi za fasihi pamoja na mazingira ya kijamii. Maelezo hayo yanaonesha kukubaliana na yale ya akina Njogu na Chimerah (tumeshawataja) ambao nao wanasema kuwa, “chimbuko la riwaya ya Kiswahili ni ngano za kisimulizi.” Mawazo hayo yanakubalika kutokana na ukweli kwamba masimulizi ya ngano ndiyo yaliyochukuliwa na kutiwa katika maandishi na kuipata riwaya ya/kwa Kiswahili (Mulokozi, tumeshamtaja). Madumulla (2009) ana mawazo zaidi juu ya chimbuko la riwaya ya/kwa Kiswahili kwamba, riwaya ilitokana na nathari bunilifu kama vile hadithi, hekeya na ngano zilizosimuliwa tangu kale. Riwaya ilitokana na maandiko ya fani ya ushairi, hususani tendi za Kiswahili katika hati za Kiarabu- Kiswahili kwa sababu ndiyo maandishi yaliyokuwako katika Pwani ya Afrika ya Mashariki. Riwaya ya/kwa Kiswahili inatokana na fasihi simulizi si kauli yenye mashaka. Historia ya/kwa riwaya ya Kiswahili, inafungamana na historia ya Waswahili wa Pwani. Ngano zinazotajwa na Madumula (tumeshamtaja) ni hadithi ambazo watoto walisimuliwa wakiwa na bibi na babu wakati wanaota moto usiku na kwa sasa wakiwa darasani au mahala popote panapofaa. Hata hivyo, Senkoro (1977) anaeleza kuwa, chimbuko la riwaya bila shaka ni The Novel, ni ubepari uliosababishwa na mapinduzi ya viwanda huko Ulaya. Mapinduzi ya viwanda yalileta mabadiliko makubwa katika mienendo ya jamii na hivyo kuleta aina mpya ya maisha iliyojulikana kama “mchafu koge” au kama anavyoita Kezilahabi “Dunia uwanja wa fujo”. Ni katika kipindi hiki ndipo masuala ya wizi, ubakaji, uuaji, njaa, ufedhuli, ukata, kukua kwa matabaka, unyonyaji na kadhalika yalikuwa kwa kasi kubwa katika jamii za Ulaya na athari zake kuzifikia jamii za makoloni, Afrika. Ni kutokana na kuwapo kwa mambo yote hayo ndipo ikalazimika kuwapo na aina ya utanzu wa fasihi ambao ungeweza kuyasawiri masuala hayo. Utanzu huo si mwingine, bali ni riwaya ambayo ndiyo ina sifa ya kueleza visa na matukio kwa ufundi zaidi kuliko aina nyingine yoyote katika tanzu za fasihi. Maelezo haya ya Senkoro (1977) yanaonesha kuwa na ukweli juu ya riwaya-andishi (The Europian Novel). Hata hivyo, asili ya riwaya ya/kwa Kiswahili haifungamani na ubepari kwa sababu hata kabla ya ujio wa Wakoloni, Waafrika wote, Waswahili wakiwemo, walikuwa na masimulizi ya hadithi na ngano ambazo hasa ndivyo vyanzo au visimbuzi vya masimulizi vya riwaya ya/kwa Kiswahili. Mazungumzo ndiyo yaliyoanza na kisha kufuata maandishi. Maandishi hadi leo bila ya kusomwa, kujadidiliwa, kuzungumzwa, fasihi andishi haiwezi kuwapo. Kwa mantiki hiyo, kusema kwamba, riwaya ya/kwa Kiswahili ilitokana na mwanzo wa ubepari huko Ulaya ni ukweli lakini unaowatosha watu wa Ulaya na huko Marekani juu ya chimbuko na historia ya riwaya ya au kwa Kiswahili, ndani ya Afrika, chanzo ni hisiya tu za kawaida zilizohusu maisha kwa jumla yake (Sengo na Kiango, 2012). Njogu na Chimerah (1999) wanasema kwamba, riwaya ya kwanza ya Kiswahili kuandikwa ni Uhuru wa Watumwa iliyoandikwa na Mbotela. Wanasema: “Polepole pakaanza kuibuka maandishi ya nathari yaliyotokana na Waafrika wenyewe. Kwa mfano, kitabu cha Uhuru wa Watumwa (1934) kilichoandikwa na James Mbotela, ni usimulizi wa kinathari unaoshughulikia uhusiano baina ya mataifa ya kimagharibi na ya Kiafrika. Katika usimulizi huu Mwarabu na/au Mwislamu wanalaumiwa kwa utumwa uliokuwemo Afrika Mashariki ilhali mkoloni anasifiwa kwa kuleta uhuru, hata ijapokuwa utumwa ulitiwa nguvu na ukoloni. Baada ya 1940 na kuendelea hadi miaka ya sitini, riwaya nyingizilifuata mkondo wa ngano za fasihi simulizi kama “Paukwa pakawa apo zamani zakale paliondokea Kimaudhui, nyingi zilikuwa na mambo ya mila na tabia kama njia ya kufunza maadili” (1999:37). Kimsingi, nukuu hii inawasilisha na kuthibitisha kuwa riwaya ya kwanza ya Kiswahili iliandikwa katika mwaka wa 1934 lakini hata jina la riwaya yenyewe inaonesha kwamba, ilianza kama masimulizi ya watumwa na baadaye kuwekwa katika maandishi ambayo leo ndiyo yaliyotamalaki kuliko masimulizi. Ufafanuzi huu wa historia ya riwaya umetufungua zaidi katika uelewa wetu na kwamba, tunapochambua riwaya za Shafi Adam Shafi tunazingatia pia suala la historia ya utunzi wake ili kupata vilivyo dhamira mbalimbali. Dhamira katika Riwaya ya au kwa Kiswahili Uchunguzi na uhakiki wa dhamira katika riwaya za/kwa Kiswahili, umefanywa na watafiti wengi kwa makusudio mbalimbali. Mmoja, kati ya waliohakiki dhamira, katika riwaya za/kwa Kiswahili ni Sengo (1973a) katika Hisi Zetu amehakiki riwaya ya Mtu ni Utu. Dhamira kuu aliyoiona katika kazi hiyo ni ile inayohusu misingi na umuhimu wa kila mwanadamu kuwa na utu kwa manufaa ya wanadamu wenzake. Anaeleza kwamba, mwanadamu ni tofauti na mnyama kwa sababu yeye ana uwezo wa kiakili ambao akiutumia vizuri utamfanya awe na utu bora zaidi. Katika riwaya ya Mtu ni Utu, kunaelezwa bayana kwamba, ipo tofauti ya msingi kati ya maneno binadamu na utu na kwamba si kila binadamu ana utu. Wapo baadhi, wana utu tafauti na ule unaotarajiwa na wengi. Shaaban Robert (1968) analisisitiza suala la utu katika riwaya yake ya Maisha Yangu na Baada ya Miaka Hamsini kuwa: “Utu ulikuwa jambo la aushi lililohusu wanadamu wote, na kanuni ilikuwa tabia ya milele, haikufa; haifi wala haitakufa” (uk.100). Njogu na Chimerah (1999:50) wanashadidia hoja hii kwa maelezo kwamba, Shaaban Robert alikuwa anasisitiza kwamba, utu ndicho kiini cha ubinadamu na yeyote ambaye amekiukana nao, hawi mtu wa kisawasawa. Wanadondoa katika Maisha Yangu na Baada ya Miaka Hamsini kuwa: “Mwanadamu alikuwa si mnyama, mchache wa wajibu na daraka; alikuwa kiumbe wa heshima na dhima ambaye alistahiki ushirika wa adili katika ndoa. Ilikuwa nini kama si ujinga mtupu kutupilia mbali madaraka na wajibu wetu? Ilikuwa nini kama si ukosefu wa matumizi bora ya akili kujisawazisha sisi wenyewe na wanyama? Ilikuwa nini kama si aibu kubwa kuacha heshima iliyopambanua ubora wetu katika viumbe?” (uk.98). Dondoo hili kwa hakika linaonesha kwamba, utu wa mwanadamu ni kitu muhimu sana katika maisha na ndicho kitu pekee ambacho kinamtofautisha mwanadamu na wanyama wengine. Mwanadamu anapoacha kutenda kiutu, basi hugeuka kuwa na hadhi ya chini ya mnyama. Maelezo ya Njogu na Chimerah (tumeshawataja) yana umuhimu mkubwa katika utafiti wetu kutokana na kule kutufafanulia kwamba katika riwaya ya Kiswahili kunaelezwa dhamira mbalimbali zinazohusu masuala ya utu wa mwanadamu. Baada ya ufafanuzi huu juu ya utu wa mwanadamu ufahamu wetu umefunguka zaidi na kuweza kuielewa dhamira hii kwa kiwango cha juu na kuihusianisha na riwaya ambazo tunazishughulikia katika utafiti huu. Kwa mfano, katika Kuli tunaoneshwa namna Wazungu walivyokuwa wamekosa utu kutokana na kuwatesa watumishi wa bandarini kwa malipo kidogo na kutowapatia matibabu na fidia pale walipopata matatizo kazini. Sengo (1973a) katika mwendelezo wa uhakiki tuliouona hapo juu, alihakiki pia riwaya ya Utu Bora Mkulima na kuainisha moja ya dhamira hizo kuwa ni ile ya umuhimu wa kila mtu kufanya kazi kwa bidii kama njia pekee ya kujiletea maendeleo. Dhamira ya utu wa mwanadamu kama alivyoianisha hapo juu, haiwezi kupatikana kama mwanadamu hatajishughulisha katika kufanya kazi kwa bidii. Mwanadamu anapokuwa hafanyi kazi kwa bidii hushindwa kupata kipato cha kukidhi mahitaji yake na hivyo anaweza kuukosa utu. Hii ina maana kwamba, katika harakati za kutaka kukidhi mahitaji, mwanadamu asiye na kipato, anaweza kufanya uhalifu ili apate kukidhi mahitaji yake. Kwa msingi huo, utu wa mwanadamu unakwenda sambamba na kufanya kazi kwa bidii. Moja kati ya falsafa za Sengo ni kushikilia kuwa, “kazi ni uhai,” na kazi ni Ibada” (Sengo, 2014). Katika riwaya za Shafi Adam Shafi, tulizoziteua, tumeona kuwa, wahusika wake walifanya kazi kwa bidii, na maarifa ili kujipatia maendeleo.Makuli walikuwa wakifanya kila kazi kwa bidii kila uchao, kwa malipo ya mkia wa mbuzi. Ufanyaji kazi huo umewafanya kuwa ni watu ambao wanapenda taratibu za utu wao ambao ungewawezesha kuishi maisha mazuri katika jamii zao. Mawazo hayo ya Sengo (1973a) yametuongeza nguvu za kuendeleza utafiti wetu. Sengo (1973b) aliandika makala ya, “Dhima ya Fasihi kwa Maendeleo ya Jamii,” ambamo alieleza dhima mbalimbali za fasihi katika jamii; kuwa ni kuadilisha, kuonya, kufichua maovu, kutetea haki za watu, kuburudisha, kukosoa sera za maendeleo na kupendekeza sera mbadala za kuliletea taifa maendeleo endelevu. Fasihi ni kuwa kioo cha jamii ambacho kila mwanajamii hujitazamia na baada ya hapo hujifunza mengi kutokana na yale aliyoyaona katika kioo hicho. Mawazo hayo ya Sengo (1973b), yanamchango muhimu katika kusukuma mbele utafiti wetu. Hii imekuwa ni ukumbusho kwetu kwamba, tunapotafiti riwaya za Shafi Adamu Shafi, tunatakiwa tufahamu kwamba, hii ni kazi ya fasihi na ina dhima zake kwa jamii husika. Ufahamu huu umeturahisishia kazi ya utafiti wetu kwa sababu kila mara tulipokuwa tunasoma riwaya teule mawazo haya ya Sengo (tumeshamtaja) yalikuwa yakipita kichwani mwetu kwa msisitizo mkubwa. Mwanataaluma mwingine aliyetafiti dhamira katika riwaya za Kiswahili ni Kezilahabi (1976). Aliandika tasinifu ya Uzamili yenye anuani isemayo “Shaaban Robert: Mwandishi wa Riwaya.” Katika kazi hiyo, Kezilahabi alitia mkazo kwamba, dhamira ya utu na heshima kwa mwanadamu ndiyo dhamira kuu inayojitokeza katika riwaya za Shaaban Robert. Hili linajitokeza pale Shaaban Robert anapozungumzia masuala ya upendo, amani, hekima, busara na wema kuwa ni mambo muhimu ambayo kila mwanadamu anapaswa kupambika nayo. Vilevile, anaonya juu ya chuki, choyo, ubahili, ukatili, wivu mbaya, unafiki, uchochezi, uchonganishi na fitina kuwa ni mambo mabaya ambayo mwanadamu hapaswi kupambika nayo na anapaswa kukaa mbali nayo. Ndani ya tasinifu yake, Kezilahabi anamsifu Shaaban Robert kuwa ni mlimwengu kwa sababu anasawiri masuala yanayohusu sehemu mbalimbali za jamii duniani na si jamii ya Waswahili peke yake. Kwa upande mwingine, ana mawazo tofauti kuhusu matumizi ya wahusika ambao Shaaban Robert anawatumia katika riwaya zake kama vile Karama, Majivuno na Utu Busara kuwa si wahusika halisia katika jamii. Dhamira zilizowasilishwa na riwaya za Shaaban Robert, zimetoa athari za namna fulani uandishi wa Shafi Adam Shafi.Dhamira ya upendo na mapenzi ya dhati inavyojitokeza katika kazi teule, kitaaluma inaonekana imetokana na hayo aliyoyashughulikia Shaaban Robert. Shaaban Robert aliwatumia wahusika wake kwa nia ya kuweka msisitizo kwamba, ipo haja ya kila mwanajamii kuwa mtu mwema kwa kuiga mema yanayofanywa na baadhi ya wahusika wa kazi zake. Hili kalifanya kwa kuzingatia Nadharia ya Kiislamu ya fasihi inayomtaka muumini kutenda na kuhimiza mema (Sengo, 2009). Pia, kila mwanajamii aepuke mambo mabaya na maovu. Kwa maoni yetu, wahusika wa aina hii wanao uhalisia katika jamii aliyokuwa akilelewa Shaaban Robert. Hata hivyo, katika jamii ya leo ni nadra sana kukutana na wahusika wa aina hii katika kazi za fasihi bali wapo wahusika wenye sifa mchanganyiko kama wale wanaotumiwa na Shafi Adam Shafi. Senkoro (1982) alihakiki riwaya ya Dunia Uwanja wa Fujo na kueleza kwamba, riwaya hii inawasilisha dhamira mbalimbali ikiwapo ile ya matabaka katika jamii, hususani katika kipindi cha Azimio la Arusha. Anasema kwamba, mtunzi anaonesha kuwa lengo la kuanzishwa kwa Azimio la Arusha halikufikiwa kama ilivyokuwa imekusudiwa kwa sababu baadhi ya viongozi walikuwa ni wabinafsi na kufanya mambo mbalimbali ya kuhujumu uchumi ambayo yaliwanufaisha wao binafsi huku wananchi wa kawaida wakiishi maisha ya dhiki na duni. Maelezo haya ya Senkoro (1982) tunakubaliana nayo kwa sababu hata sisi tulipopata fursa ya kusoma riwaya hiyo tulikutana na dhamira hii. Uwepo wa dhamira hii katika riwaya za Kiswahili unafafanuliwa na kuthibitishwa pia na Chuachua (2011). Mawazo ya mhakiki Senkoro (ameshatajwa) yamekuwa na umuhimu mkubwa katika kupeleka mbele utafiti wetu kwa msingi kwamba, umetufahamisha namna ya kuipata dhamira ya utabaka katika jamii, nasi tukafanya hivyo hivyo katika riwaya za Vuta N’kuvute na Kuli kisha tukaiainisha dhamira hii ya utabaka kama inavyoonekana katika sura ya tano ya tasinifu hii. Mlacha na Madumulla (1991) wanasema kuwa, riwaya ya/kwa Kiswahili, imepiga hatua kubwa ya maendeleo katika kusawiri dhamira mbalimbali kabla na baada ya kupatikana kwa uhuru. Katika kipindi cha kabla ya kupatikana kwa uhuru, riwaya za Shaaban Robert, kama vile Kusadikika na Kufikirika, ndizo riwaya zilizosheheni dhamira ya ukombozi hasa wa kisiasa. Dhamira zinazowasilishwa katika riwaya hizo ni masuala ya haki na usawa katika jamii, kuheshimiana, utawala bora wa sheria, kukomesha dhuluma na rushwa na kujenga misingi ya ubinadamu katika jamii. Katika kipindi cha ukoloni, Waafrika walinyanyaswa sana na wakoloni. Shaaban Robert katika kuziandika kazi hizi mbili, aliwasilisha dhamira muafaka kwa jamii yake ya wakati ule na hata jamii ya sasa. Mawazo hayo yanajitokeza katika kazi za Shafi Adam Shafi tulizoziteua ingawa tunakiri kwamba, kazi hizi zimeandikwa katika muktadha tofauti. Vilevile, Mlacha na Madumulla (tumeshawataja) wanaendelea kueleza kwamba, dhamira ya ujenzi wa jamii mpya ndiyo iliyotawala katika riwaya zilizoandikwa mara tu baada ya kupatikana kwa uhuru na kuendelea. Miongoni mwa kazi za riwaya wanazozitaja kuwa ziliisawiri dhamira hii vilivyo ni zile za Kezilahabi, hususani Rosa Mistika, Gamba la Nyoka, Kichwa Maji na Dunia Uwanja wa Fujo. Pamoja na mambo mengine, wanaeleza kwamba, riwaya hizi zinaitathimini kwa makini jamii mpya ambayo inajengwa baada ya kupatikana kwa uhuru kwa kubainisha upungufu wa mbinu zinazotumika kujenga jamii mpya na hata kupendekeza mbinu muafaka za kuchukuliwa. Kwa mfano, katika Gamba la Nyoka tunaoneshwa kwamba, Ujamaa na Kujitegemea ilikuwa ni mbinu nzuri ya kujenga jamii mpya iliyo chini ya misingi ya usawa na haki. Hata hivyo, ubinafsi na tamaa za viongozi ndio uliosababisha kushindwa kwa mbinu hii ya ujenzi wa jamii mpya. Maelezo kuhusu dhamira ya ujenzi wa jamii mpya yanayotolewa na Mlacha na Madumulla (tumeshawataja) ni muhimu katika kupeleka mbele utafiti wetu. Hii inatokana na msingi kwamba mambo yaliyomo katika riwaya za Shafi Adam Shafi ni pamoja na ujenzi wa jamii mpya. Hata hivyo, maelezo ya Mlacha na Madumulla (tumeshawataja), juu ya ujenzi wa jamii mpya, na hata yale ya dhamira ya ukombozi, hayakuwa ya kina kirefu. Utafiti wetu umejaribu kuingia ndani zaidi na kuchambua dhamira mbalimbali zinazojitokeza katika riwaya za Vuta N’kuvute na Kuli. Nao Njogu na Chimerah (1999) wamechambua dhamira kadhaa ambazo zinapatikana katika riwaya za Kiswahili hususani zile za Shaaban Robert na watunzi wengine. Miongoni mwa dhamira waliyoiona ikijitokeza katika riwaya ya Kusadikika ni ile ya unyonyaji wa rasilimali za Watanganyika uliofanywa na wakoloni. Wanasema, katika Kusadikika kwa mfano, tunaelezwa kwamba, akina mama walikuwa wakizaa watoto mapacha. Hii inatoa ishara kwamba, nchi hii ya Tanganyika ina rasilimali nyingi ambazo ni muhimu kwa maendeleo ya taifa lakini rasilimali hizo zinatumiwa kwa maslahi ya Wazungu na mataifa yao. Maelezo haya yametupatia mwanga wa kuweza kuelewa zaidi dhamira zinazojitokeza katika riwaya tulizoziteua. Hii inatokana na ukweli kwamba, katika riwaya teule, tumeona mapambano ya kitabaka kati ya wazawa na wageni na bila shaka mapambano hayo yalilenga kuleta haki na usawa katika matumizi ya rasilimali za taifa kwa maendeleo ya taifa na si ya mtu mmojammoja na wala si kwa maendeleo ya mataifa ya kigeni. Hata hivyo, uchambuzi wa Njogu na Chimerah (tumeshawataja) ulikuwa ni wa kudokeza dokeza tu kwa kuwa halikuwa lengo lao kufanya uchambuzi wa riwaya husika kwa kina bali walifanya hivyo kama sehemu ya kukamilisha madhumuni yao waliyokuwa nayo. Katika utafiti wetu tumezama katika kina kirefu cha uchambuzi wa masuala hayo katika riwaya za Vuta N’kuvute na Kuli. Mhakiki na mtafiti mwingine aliyeandika juu ya dhamira katika riwaya ya/kwa Kiswahili ni Mbatiah (1998) katika makala yake “Mienendo mipya katika uandishi wa Kezilahabi: Nagona na Mzingile. Katika makala haya amenadika masuala mengi lakini kubwa lililotuvutia sisi ni dhamira ya malezi kwa watoto kutoka kwa wazazi wao. Anaeleza kuwa, dhamira hii inaelezwa katika riwaya ya Rosa Mistika iliyoandikwa na Kezilahabi (1971) akiwa mwanafunzi wa Shahada ya kwanza katika Chuo Kikuu Cha Dar es Salaam. Kwa muhtasari anaeleza kuwa wazazi wanaomchango mkubwa katika kuwafanya watoto wao kuwa na tabia nzuri au mbaya kutokana na malezi watakayowapatia. Kwa mfano, Zakaria ambaye ni baba yake Rosa, aliwabana watoto wake wa kike bila kuwapa uhuru hata wa kuongea tu na mwanamme yeyote yule; hilo lilikuwa ni kosa la jinai kwake na mtoto aliadhibiwa vikali kwa kufanya hivyo. Madhara ya malezi haya yanaonekana pale Rosa alipokwenda kusoma katika chuo cha ualimu na kuupata uhuru wa kufanya mambo mengi aliyonyimwa kuyafanya akiwa nyumbani kwao. Uhuru alioupata Rosa ulimfanya apate matatizo mengi na mwishowe alifikia uamuzi wa kujiua. Maelezo ya Mbatiah (1998) ni muhimu katika kusukuma mbele utafiti wetu kwa kuwa umetudokezea dhamira ya malezi ya watoto katika jamii. Katika riwaya teule za Shafi Adam Shafi wapo watoto kama vile Yasmini na Rashidi ambao nao wanapewa malezi mbalimbali kutoka kwa wazazi wao na jamii yao. Katika utafiti wetu tumeonesha ni kwa vipi malezi waliyoyapata yamewasaidia kuwa na maadili mazuri au yasiyo mazuri katika jamii wanayoishi. Shivji (2002) aliandika makala kuhusu riwaya ya Makuadi wa Soko Huria na kuainisha masuala mbalimbali yanayozungumzwa na mwandishi wa riwaya hiyo. Anasema kwamba, yeye si mhakiki wa kazi za fasihi lakini mambo yanayoelezwa na Chachage katika riwaya hiyo yamemvutia sana na akaona kuna haja ya kuandika makala yaliyochambua dhamira ya migogoro ya kitabaka kati ya wavuja jasho au walala hoi na walala heri/vizuri. Wavuja jasho ni watu masikini ambao wapo katika tabaka la chini huku walala heri/vizuri ni wale wa tabaka la juu. Tabaka la juu katika jamii ni lile la viongozi ambao ndio wahusika wakuu katika kutiliana saini mikataba ya uwekezaji katika rasilimali za taifa. Kutokana na hali hiyo, rasilimali nyingi za taifa, hasa madini, ardhi, gesi, wanyama pori na rasilimali watu hupatiwa wawekezaji ambao hunufaika kwa kiasi kikubwa zaidi kuliko kunufaika kwa wananchi wa kawaida. Mawazo haya ya Shivji (ameshatajwa) ni ya kweli na yanasawiriwa katika riwaya za Shafi Adam Shafi ambazo tumezishughulikia katika utafiti wetu. Shafi Adam Shafi naye, anasawiri dhamira ya unyonyaji wa rasilimali za taifa unaofanywa na viongozi wakishirikiana na wawekezaji huku wananchi wa kawaida wakishindwa kupata hata mahitaji yao ya kila siku. Naye Mohamed (2006) anaeleza dhamira mbalimbali ambazo zinajitokeza katika riwaya ya Siku ya Watenzi Wote (1968) ya Shaaban Robert. Dhamira kuu anayoiona yeye ni ile ya Muungano wa dini za Kiislamu na Kikiristo kuwa dini moja. Anaeleza kuwa; Shaaban Robert ni mmoja kati ya waandishi mashuhuri aliyeona mbali na kuzitaka dini hizi mbili ambazo ni kubwa katika jamii kuungana na kuwa kitu kimoja ili kuepusha migogoro na machafuko ya kidini yanayotokea katika sehemu mbalimbali duniani. Katika kushadidia hoja hii Mohamed (tumeshamtaja) anadondoa sehemu katika Siku ya Watenzi Wote; isemayo, “Sioni kuwa shida. Jumuiya imekwisha jithibitisha yenyewe kuwa bora kwa kufuata mwenendo wa ulimwengu na tabia ya watu wake. Pana umoja wa mataifa, pana umoja wa dola, pana umoja wa rangi, pana umoja wa udugu kwa ajili ya manufaa ya maisha ya kitambo. Si ajabu kukosekana umoja wa dini kama ulimwengu wataka kweli kuendesha na kutimiza wajibu wake?” ... (uk. 83). Katika dondoo hili tunaoneshwa namna Shaaban Robert anavyosisitiza juu ya dhamira yake ya kutaka kuona kwamba, dini zote zinaungana na kuwa kitu kimoja kama ilivyokuwa kwa jumuiya mbalimbali ambazo zimeungana kama alivyozitaja. Hata hivyo, uelewa wetu juu ya dhamira hii unatofautiana kidogo na uelewa wa Mohamed (tumeshamtaja). Kwa ufahamu wetu, alichokitaka Shaaban Robert hapa ni kuona kwamba, dini zote zinakuwa kitu kimoja kwa kila moja kuheshimu misingi ya dini nyingine bila kuingilia wala kukosoana. Ni kutokana na kutoheshimu misingi ya dini nyingine ndio maana kunatokea machafuko ya hapa na pale yakihusisha masuala ya dini. Shaaban Robert anafahamu fika kwamba, dini ni suala la imani na kwamba, kuchukua imani mbili ambazo ni tofauti na kujenga imani mpya itakayokubaliwa na pande zote ni suala gumu sana. Lakini anaamini kwamba, dini hizi zitakuwa kitu kimoja kwa kuheshimiana na kuthaminiana. Mawazo haya yanatupatia uelewa kwamba, tunapohakiki au kuchambua kazi ya kifasihi tunatakiwa tuwe makini kwa kuisoma kazi fulani kwa kina na kurudiarudia ili tuweze kupata dhamira stahiki. Tumefanya hivyo katika utafiti wetu na kufanikiwa kuwasilisha dhamira mbalimbali kama zinavyojitokeza katika sura ya nne ya tasinifu hii. Mtaalamu mwingine ni Mwaifuge (2006) ambaye alifanya uhakiki wa dhamira ya rushwa katika riwaya ya Kitu Kidogo tu iliyoandikwa na Thomas Kamugisha. Katika makala yake aliyoiita “Fasihi ya Kiswahili na Rushwa Tanzania: Thomas A. Kamugisha na Kitu Kidogo tu anaisawiri vilivyo dhamira ya rushwa katika jamii. Anaeleza kwamba, rushwa katika jamii imeenea kila mahali na kila ambaye anajaribu namna ya kupambana na rushwa anashindwa kwa sababu anakosa watu wa kumsaidia katika mapambano hayo Anasema: “Mwandishi anamchora Musa kama mtu mwenye msimamo, msomi na mkombozi anayekuja toka masomoni nje ya nchi kuikomboa nchi yake iliyopoteza dira na mwelekeo. Tatizo linalomkabili musa ni kwamba, yuko peke yake. Hakuna anayemuunga mkono katika kuikataa rushwa. Jamii ya Tanzania inaonekana kuukubali utamaduni huu mpya” (2006: 41). Kupitia nukuu hii tunaona kwamba, rushwa katika jamii imekuwa ni sehemu ya utamaduni ambapo kila mtu anaiona kuwa ni kitu cha kawaida. Hali hii inasababisha wale wachache ambao wanakataa kutoa na kupokea rushwa kuonekana kama wasaliti na hivyo kutopatiwa ushirikiano husika. Mrikaria (2010) anaunga mkono maelezo haya pale anaposema kwamba, katika Miradi Bubu ya Wazalendo (1995) iliyoandika na Ruhumbika, mtunzi anasawiri kuenea kwa rushwa katika jamii. Anadondoa sehemu ya riwaya hiyo isemayo kuwa: Kila mtu mwenye fursa kwenye ofisi za serikali, kwenye mashirika ya umma, ugawaji na usagishaji, kwenye maduka ya kaya, akakazana kuhakikisha hiyo kazi yake au madaraka yanamtajirisha iwezekanavyo. Matokeo yake wizi, magendo na ulanguzi vikatia fora na ikawa kila kitu hakinunuliki tena Mawazo haya tumeyachukua na kuyafanyia kazi katika utafiti wetu yapo matukio ya wahusika kupewa au kupeana rushwa kwa nia fulani.Maelezo ya kina kuhusiana na hili yamefafanuliwa katika sura ya tano ya utafiti wetu. Khamis (2007) ameandika kwa kiwango kikubwa juu ya fasihi ya/kwa Kiswahili hususani riwaya kwa upande wa utunzi na uhakiki au uchambuzi. Katika makala yake aliyoandika kuhusu “Utandawazi au Utandawizi, Jinsi lugha ya Riwaya Mpya ya Kiswahili Inavyodai,” anaeleza kwa muhtasari kuhusu dhamira za riwaya mpya. Anaeleza kwamba, riwaya mpya zimevuka mipaka ya kitaifa na kimaeneo katika kusawiri mambo mbalimbali yanayotokea duniani kote katika kipindi hiki cha utandawazi. Riwaya mpya anazozirejelea hapa ni zile za E. Kezilahabi za Nagona (1990) na Mzingile (1991), riwaya ya Walenisi (1995) ya Katama Mkangi, riwaya ya W.E. Mkufya ya Ziraili na Zirani (1999), riwaya ya Said A. M. Khamis ya Babu Alipofufuka (2001) na ya K. W. Wamitila ya Bina - Adamu (2002). Mawazo kwamba riwaya mpya ya Kiswahili imevuka mipaka ya kiuchambuzi na kiusawiri, kwa kusawiri mambo ambayo yanahusu jamii pana zaidi duniani ni ya ukweli. Ingawa bado inasawiri masuala ya ndani ya jamii fulani lakini pia tunaona kuwa yanasawiri maisha ya sehemu kubwa ulimwengu.Mawazo haya tutayachukua na kuyafanyia kazi katika utafiti wetu.Dhamira za riwaya za Shafi Adam Shafi tumezibaini kuwa nazo zinasawiri sehemu kubwa ya jamii za duniani ingawa riwaya hizo hazipo katika kundi la riwaya mpya. Chuachua (2011) alifanya utafiti juu ya Itikadi katika riwaya za Shaaban Robert na kuainisha dhamira mbalimbali ambazo zinajenga itikadi ya Shaaban Robert juu ya mambo mbalimbali katika jamii. Anasema kwamba, itikadi ya Shaaban Robert kuhusu maisha imejengwa na misingi ya dini ya Kiislamu ambayo Shaaban Robert alikuwa muumini mzuri. Kutokana na itikadi hiyo akawa ni mtu ambaye aliamini sana katika upendo, mapenzi bora, ukweli, uadilifu, uaminifu, heshima na utu wa mwanadamu kama mambo muhimu kuwa nayo kila mtu ili kuifanya jamii iishi maisha mepesi, kila siku. Itikadi hii haijitokezi katika riwaya zake tu bali pia katika mashairi na insha alizopata kuandika. Mawazo haya ni muhimu katika kufanikisha utafiti wetu kwa namna moja au nyingine. Kutokana na utafiti huu tunaelewa kwamba, kumbe kuifahamu itikadi ya mwandishi ni kitu muhimu sana katika kuwezesha kuyapata maudhui au dhamira anazozizungumzia kwa ufasaha. Kwa kiasi fulani, nasi tumejitahidi kuifahamu itikadi ya Shafi Adam Shafi na hivyo kutusaidia kueleza ni dhamira zipi zinazojitokeza katika riwaya zake tulizoziteua. Mhakiki na mtafiti mwingine ambaye ameandikia kipengele cha dhamira katika riwaya ya Kiswahili ni Taib (2008) katika makala, “Mkabala wa Kiisilamu katika Uchanganuzi na Uhakiki wa Fasihi ya Kiswahili”. Katika makala yake hii anaeleza kwamba, mkabala huu ni muhimu sana katika kuhakiki kazi zinaonekana kuwa ni za mtazamo wa Kiislamu kwa kuwa kufanya hivyo, kutazitendea haki kazi hizo. Laa sivyo, kazi hizo zinapohakikiwa kwa mikabala mingine, inakuwa hazitendewi haki yake. Kwa mfano, wengi wa wahakiki ambao wanahakiki nafasi ya mwanamke katika kazi za Shaaban Robert wanaonesha kwamba, mwanamke anasawiriwa kama chombo cha kumstarehesha mwanamme. Iwapo wahakiki hao wangetumia mkabala wa Kiislamu katika kufanya uhakiki wao basi wasingemsawiri mwanamke kwa namna hiyo kwa sababu kumstarehesha mwanamme ni wajibu wa mke kama alivyoagizwa na Muumba wake kupitia mafundisho ya Dini. Mwanamke kuumbiwa mume na mwanamme kuumbiwa mke, starehe ni wajibu wa watu hao wawili ili kipatikane kizazi cha kuindesha hii dunia. Maelezo haya tunakubaliana nayo kwa kiasi kikubwa sana.Mhakiki anapotumia mkabala au nadharia kama hii na kama zile za Sengo (2009), “Fasihi ina Kwao”, “Ndani Nje” na “Uhalisiya wa Kiafrika”, majibu atakayopata mtafiti katika utafiti au uhakiki wake yatakidhi uhalisia wa nadharia aliyoitumia. Ndio maana wahakiki wanaohakiki kazi, kwa mfano, riwaya au mashairi ya Shaaban Robert, kwa kutumia mkabala wa Kifeministi wa Kimagharibi, hupata majibu kwamba, mwanamke anasawiriwa kama chombo cha starehe katika kazi hizo. Kwa mshangao, mwanamme hatajwi kuwa ni mwenza wa hicho kitendo cha starehe bali huoneshwa kuwa ni mnyonyaji! Mhakiki au mtafiti mwingine, akihakiki kazi hiyohiyo kwa kutumia nadharia nyingine kama hii ya mkabala wa Kiislamu, inayopendekezwa na Taib (ameshatajwa) na Sengo (ameshatajwa) atatoa matokeo ambayo ni tafauti kabisa, akaweza kutoa hitimishi kwamba, Shaaban Robert anamsawiri mwanamke kama vile anavyotakiwa kuwa kwa mujibu wa mafundisho na misingi ya Dini ya Kiislamu. Kwa msingi huu, mawazo kwamba, kuhakiki kazi zenye mtazamo wa Kiislamu kama zilivyo kazi za Shaaban Robert ni kutozitendea haki si kauli sahihi sana katika ulimwengu wa taaaluma. Tunasema hivi kwa sababu kazi ya fasihi huwa haina jibu moja na kila mhakiki anao uhuru wa kuhakiki kazi yoyote ile ya fasihi kwa kutumia mkabala anaoutaka kulingana na lengo lake. Hata hivyo, nadharia za “kila fasihi ina kwao”, “Mkabala wa Kiislamu” na “Ndani Nje”, zinambana mhakiki ili asipotoshe mambo ya watu kwa vile lengo la kazi ya fasihi duniani ni kujenga “furaha ya wote.” Hivyo basi, haja ya kutumia nadharia fulani katika kufanya uhakiki na uchambuzi wa kazi ya fasihi ni kitu muhimu sana nasi tumeliona hilo na kisha tukateua nadharia kadhaa ambazo tumezitumia katika uhakiki wa kazi yetu hii. Naye Mwangoka (2011) aliandika tasinifu ya Uzamili akichunguza motifu ya safari na msako katika riwaya za Kezilahabi. Matokeo ya utafiti wake yanaonesha kwamba, motifu ya safari na msako inayojitokeza katika riwaya za Kezilahabi zinasaidia kujenga dhamira mbalimbali kwa wasomaji wake. Kwa mfano, kupitia maotifu ya safari tunapata dhamira inayozungumzia maana ya maisha katika jamii. Maisha ni kitu ambacho wanadamu wanapambana nacho kila siku na kila siku kuna vikwazo, furaha, huzuni, mashaka, wasiwasi, mafanikio, matatizo na mambo mengine mengi. Katika safari hii, msafiri anatakiwa kuwa mvumilivu na mstahamilivu ndio afanikiwe kufika salama mwisho wa safari yake. Fikira na tafakuri kuhusu maisha zinazoelezwa katika tasinifu ya Mwangoka (tumeshamtaja) ni muhimu sana katika kupeleka mbele utafiti wetu. Tumezichukua fikira hizi na kuzihusianisha na uchambuzi wetu wa dhamira katika Vuta N’kuvute na Kuli.Henry (2011) pia ni mtaalamu mwingine ambaye alifanya utafiti katika Kiswahili juu ya Simulizi za watumwa katika riwaya ya Uhuru wa Watumwa iliyoandikwa na Mbotela (1934). Matokeo ya utafiti wake, pamoja na mambo mengine, yanaonesha kwamba, watumwa walinyanyaswa na kuteswa kwa kazi na adhabu mbalimbali ambazo hakustahili kufanyiwa mwanadamu. Haya yalifanyika kwa nia ya kuwaleta utajiri mkubwa wale ambao walikuwa wanawamiliki watumwa. Mtumwa aliyechoka baada ya kufanya kazi kwa muda mrefu na kushindwa kufanya kazi na kuamua kulala au kupumzika aliadhibiwa vikali, lengo likiwa arejee kazini. Mawazo haya tumeyachukua na kuyafanyia kazi katika utafiti wetu kwa maana ya kuhaulisha mawazo. Katika riwaya za Shafi Adam Shafi tulizoziteua hazizungumzii masuala ya watumwa kwa sababu zimeandikwa katika kipindi ambacho utumwa ulikwishakomeshwa. Hata hivyo, malipo kiduchu na manyanyaso wanayopatiwa makuli katika bandari ni muendelezo tu wa utumwa ingawa ni kwa namna tafauti. Ufahamu huu wa mambo umetuwezesha kueleza kwa kina dhamira mbalimbali zinazojitokeza katika riwaya za Shafi Adam Shafi kama zinavyojibainisha katika sura ya tano ya tasinifu hii. Kalegeya (2013) alifanya utafiti kuhusu utandawazi katika riwaya za Makuadi wa Soko Huria (2002) na Almasi za Bandia (1991) zilizotungwa na Chachage S.L. Chachage. Katika tasinifu yake amebainisha dhamira mbalimbali zinazohusu masuala ya utandawazi na athari zake kwa jamii. Kwa mfano, anaeleza kwamba, Chachage anausawiri utandawazi kama chombo cha kunyonyea rasilimali za mataifa machanga, Tanzania ikiwemo na kutajirisha mataifa ya Ulaya na Marekani huku nchi kama Tanzania zikiendelea kukabiliwa na umasikini mkubwa. Haya yanaonekana kupitia njia za soko huria na uwekezaji unaofanywa na wageni katika nchi zinazoendelea. Anasema kuwa, wageni wanakuja kuchuma rasilimali za mataifa masikini kwa kisingizio cha kuwekeza na kwenda kunufaisha mataifa yao kwa faida kubwa wanazozipata kutokana na uwekezaji wanaoufanya hapa nchini. Mawazo haya tunakubaliana nayo kwa kiasi kikubwa kwa sababu yanatoa taswira na picha kamili ya unyonyaji unaofanywa na mataifa tajiri dhidi ya mataifa masikini. Wawekezaji wa kigeni hupewa msamaha wa kodi kwa kipindi cha miaka mitano ili watazame kama biashara wanayoifanya au uwekezaji waliouanzisha unaleta faida au hauleti. Kama unaleta basi baada ya miaka mitano ndio wanaanza kulipa kodi. Hata hivyo, uzoefu unaonesha kwamba, kipindi cha miaka mitano kinapofika mwekezaji hudai kwamba, hapati faida na hivyo kuuza uwekezaji wake kwa mtu mwingine ili naye apewe msamaha wa kodi na hali huendelea kuwa hivyo kila mara. Hali hii, kwa hakika, husababisha rasilimali za taifa kama vile, ardhi, madini, rasilimali watu, mali asili na kadhalika kunyonywa na watu wachache tena wageni huku wazawa wakikabiliwa na ukata mkubwa. Mawazo haya tumeyachukua na kuyafanyia kazi katika utafiti wetu kwani hata Shafi Adam Shafi anasawiri masuala ya kiutandawazi hususani uwekezaji katika bandari uliofanywa na kampuni ya kikoloni. Muhtasari Katika sehemu hii tumeleza kwa kirefu kuhusu kazi tangulizi ambazo zimechambua maudhui na hasa dhamira katika riwaya za/kwa Kiswahili na kisha kuhusianisha madhumuni mahususi ya utafiti wetu. Mawazo ya watafiti watangulizi juu ya dhamira katika riwaya yamekuza ufahamu wetu juu ya nafasi ya riwaya katika kusawiri hali halisi ya maisha nasi tukapata fursa na kuhusianisha na utafiti wetu. Fani katika Riwaya ya Kiswahili Utangulizi Fani ni ufundi wa kisanaa unaotumiwa na mtunzi wa kazi ya kifasihi katika kuisana kazi yake (Omary, 2011). Ufundi huo wa kisanaa unapatikana katika vipengele vya matumizi ya lugha, wahusika, mtindo, muundo na mandhari katika kazi ya fasihi (Senkoro, 2011; Msokile, 1992). Ni kutokana na ufundi huo ndio wasomaji husema wanavutiwa au kutovutiwa na kazi fulani wakati wanaposoma au kusikiliza kazi husika ya fasihi kama riwaya, ushairi, hadithi fupi, tamthiliya, vichekesho na maigizo. Watafiti ambao wamehakiki na kuchambua fani katika riwaya ni wengi kwa kiasi cha kuridhisha huku kila mmoja akichambua au kuhakiki kwa nia tafauti. Vipengele vya Kifani Kezilahabi (1983) ametaja vipengele vingi miongoni mwa vipengele hivyo ni mandhari. Anaeleza kwamba, zipo mandhari za aina mbili katika utunzi wa riwaya ambazo ni madhari halisi na ile isiyokuwa halisia yaani mandhari bunilifu au dhahania. Anaendelea kueleza kwamba, mandhari ina mchango mkubwa sana katika kujenga dhamira mbalimbali ambazo mtunzi anataka ziifikie hadhira yake na kwamba kukosea katika kipengele cha mandhari huifanya kazi ya fasihi kutotoa dhamira ambazo zitaeleweka kwa urahisi kwa wasomaji wake. Anataja riwaya ya Ubeberu Utashindwa iliyoandikwa na Kimbila (1971) kuwa ni miongoni mwa riwaya ambazo mandhari zake hazijajengwa vizuri, na hivyo kumpa taabu msomaji kuzipata vizuri dhamira za riwaya hiyo. Mawazo haya ya Kezilahabi (tumeshamtaja) ni muhimu sana katika kusukuma mbele utafiti wetu huu kwa namna mbalimbali. Kwanza umetufahamisha kwamba, mandhari ni mbinu ya kisanaa ambayo inatumiwa na mwandishi katika kujenga dhamira mbalimbali za riwaya au kazi nyingine yoyote ya fasihi. Katika utafiti wetu tumeonesha ni kwa vipi mandhari iliyotumiwa na Shafi Adam Shafi imesaidia kujenga dhamira mbalimbali tulizoziainisha. Pili, maelezo ya Kezilahabi yanatufahamisha kwamba, ujuzi wa matumizi ya mandhari katika kazi ya fasihi hutofautiana kati ya mwandishi mmoja na mwingine. Wapo waandishi ambao huweza kubuni mandhari ya kazi zao vizuri na wengine hukosea. Baada ya kulifahamu hili tumeweza kupima ni kwa vipi Shafi Adamu Shafi anaweza kutumia mandhari katika kujenga dhamira mbalimbali katika riwaya zake za Vuta N’kuvute na Kuli. Mlacha (1989) amechunguza matumizi ya lugha ya sitiari katika riwaya ya Rosa Mistika ya Kezilahabi (1971). Anaeleza kwamba, katika riwaya hii Kezilahabi amejenga dhamira mbalimbali kupitia matumizi ya lugha ya sitiari kurejelea mambo kadhaa yenye kujenga dhamira. Kwa mfano, katika sehemu moja ya riwaya ya Rosa Mistika anasema, “mwezi mkubwa ukimwangalia mlangoni.” Anafafanua sitiari hii kuwa ina maana ya kwamba, wakati Rosa akifanya mambo yake ambayo ni kinyume na maadili alidhani kwamba, hakuna mtu anayemuona lakini kumbe mambo yake yalifahamika katika ulimwengu kwa sababu daima huwa hakuna siri. Hii ina maana kwamba, mtu asije akafanya jambo baya akidhani kwamba halitafahamika katika jamii kwa kuwa alipokuwa analifanya alikuwa peke yake. Mawazo ya Mlacha (tumeshamtaja) tumeyachukua na tutayafanyia kazi katika utafiti wetu, hususani tunapoangalia lengo mahususi la pili la utafiti wetu ili kuweza kuainisha sitiari kadhaa zilizotumiwa na Shafi Adam Shafi katika riwaya zake za Kuli na Vuta N’kuvute. Mjema (1990) alihakiki riwaya ya Kusadikika na kuainisha vipengele mbalimbali vya kifani vilivyotumiwa na mtunzi katika kuwasilisha dhamira kwa hadhira iliyokusudiwa. Miongoni mwa vipengele vya matumizi ya lugha alivyoviainisha katika makala yake ni kejeli, kebehi na mafumbo. Pia ameainisha vipengele vya muundo, wahusika na mandhari iliyotumiwa na mwandishi katika Kusadikika. Makala ya Mjema (ameshatajwa) kwa hakika imekuwa na mchango mkubwa katika kusukuma mbele dhamira mbalimbali ambazo zinawasilishwa na mtunzi, vipengele ambavyo sisi pia tumevichukuwa na kuvifanyia kazi katika utafiti wetu. Hata hivyo, uhakiki uliofanywa na Mjema (ameshatajwa) umekuwa ni wa kudokeza tu vipengele hivi pasipo kuvifanyia uchambuzi wa kina na kueleza ni kwa vipi vinatumika katika kujenga dhamira mbalimbali zinazowasilishwa katika Kusadikika na kuzihusisha na hali halisi ya maisha katika jamii. Katika utafiti wetu tumezama kwa kina zaidi na kueleza vipengele vya kisanaa vinavyojitokeza katika riwaya tulizoziteua kwamba vinawasilisha dhamira gani kwa jamii ambayo imekusudiwa. Mulokozi (1990) katika makala yake “Utunzi wa Riwaya ya Kihistoria” katika Mulika Namba 22, ameainisha mambo mbalimbali kuhusu riwaya. Miongoni mwa mambo hayo ni wahusika wa riwaya ya kihistoria. Anaeleza kuwa, wahusika wa riwaya ya Kihistoria wanaweza kugawanywa katika makundi mawili ambayo ni wahusika ambao ni watu halisi waliopata kuishi na wahusika wa kubuni ambao hawajapata kuishi katika ulimwengu huu ambao tunaufahamu. Mulokozi (ameshatajwa) hakuishia kutaja aina za wahusika wa riwaya ya Kihistoria peke yake, bali pia ametaja vipengele vingine kama vile usimulizi, mazungumzo ya wahusika, na mtindo wa wahusika wa riwaya ya Kihistoria. Hata hivyo, bado kuna vipengele kama vile mandhari ya riwaya ya Kihistoria havikutajwa na Mulokozi (ameshatajwa). Kwa maoni yetu vipo vipengele vingine vingi vya kifani na kimaudhui ambavyo havikutajwa na Mulokozi (ameshatajwa) pengine kwa sababu haikuwa sehemu ya lengo lake kufanya hivyo na kwa hiyo kuwaachia watafiti na wahakiki wanaokuja katika siku za usoni kama sisi. Kwa ujumla maelezo haya tunakubaliana nayo kwa kiasi kikubwa na kwamba yanatoa mchango muhimu katika kupeleka mbele utafiti wetu. Tunasema unapeleka mbele utafiti wetu kwa sababu hata riwaya za Shafi Adam Shafi zinaingia katika kundi la riwaya za kihistoria kwa sababu zinaeleza matukio mbalimbali ambayo kihistoria yamepata kutokea na wahusika wake ni wa kihistoria kwa maana kwamba ni wahusika wa kubuni ambao wanasifa zote za watu ambao wamepata kuishi katika ulimwengu huu. Khatibu (1986) aliandika makala yake kuhusu, “tamathali za semi za Kiswahili” katika Mulika namba 18. Katika makala yake hiyo anaeleza tamathali mbalimbali za usemi ambazo zinatumiwa katika fasihi ya Kiswahili huku akitolea mifano mbalimbali kutoka katika riwaya ya Kiswahili hususani Nyota ya Rehema na Utengano. Miongoni mwa riwaya tamathali za semi anazotaja ni tashibiha, sitiari, tashihisi, chuku, tabaini, takriri, simango, kejeli, misemo, taashira, nasiha, tanakali sauti na ritifaa. Kwa hakika, tunakubaliana na uainishaji wa tamathali za semi unaofanywa na Khatibu (ameshatajwa) kwamba alizotaja ni sehemu tu ya tamathali za usemi. Kimsingi, tamathali za usemi ni nyingi mno na pengine ili kuweza kuzianisha zote inatakiwa kufanyika utafiti wa kina ili kuzibaini katika kazi mbalimbali za fasihi hususani zile zilizopo katika fasihi simulizi. Hata hivyo, baadhi ya tamathali za semi zilizotajwa na Khatibu (ameshatajwa) tumezianisha katika utafiti wetu, hususani pale tulipokuwa tunajibu swali la tatu la utafiti wetu. Mohochi (2000) naye alichunguza usimulizi katika riwaya ya Nyongo Mkalia Ini iliyoandikwa na Chimerah (1995) na kuainisha aina mbalimbali ya mbinu za usimulizi zinazojitokeza katika riwaya hiyo. Anasema kwamba, mtunzi wa riwaya hii ametumia aina tatu za usimuilizi ambazo ni usimulizi maizi, usimulizi wa nafsi ya kwanza na usimulizi wa nafsi ya tatu. Uchanganyaji huu wa mbinu za usimulizi katika riwaya hii unaifanya kuwa riwaya ambayo ni hai na yenye kuvuta usikivu wa msomaji wake na kutoiweka chini pale tu atakapo anza kuisoma. Maelezo haya yanafanana na yale ya Mohamed (1995) pale anaposema kwamba, msomaji wa kazi ya fasihi atavutwa na usimulizi unaofanywa na mtunzi pale tu mtunzi huyo anapokuwa mtaalamu wa kutumia mbinu za usimulizi kwa utaalamu wa hali ya juu. Hii ina maana kuwa mtunzi asiyekuwa mtaalamu wa kutumia mbinu za usimulizi anaweza kuuharibu usimulizi wake na wasomaji wakachukizwa badala ya kufurahia usimulizi wa kazi husika. Kuhusu mbinu za usimulizi zinazotajwa na Mohochi (ameshatajwa) ni muhimu sana katika kuupeleka mbele utafiti huu kwa mantiki kwamba, hata Shafi Adam Shafi naye anatumia mbinu hii katika uwasilishaji wake wa dhamira kwa hadhira aliyoikusudia. Tumeyachukua mawazo haya na kuyafanyia kazi katika kulijibu swali la tatu la utafiti wetu. Hart (2003), kama anavyonukuliwa na Khamis (2007), alifanya uchambuzi juu ya riwaya mpya ya Kiswahili kuhusu namna riwaya hiyo inavyosawiri hali halisi ya maisha katika jamii. Anaeleza kwamba, riwaya mpya ya Kiswahili inasawiri maisha kwa uhalisia wake kama yalivyo ila kwa kutumia vipengele vya kimazingaombwe. Hii ina maana kwamba, riwaya ya Kiswahili imepiga hatua muhimu katika maendeleo yake kwa kupata umbo jipya ambalo ni tofauti na umbo la riwaya za awali ambazo hufuata umbo la kijadi katika utunzi wake. Riwaya mpya ya Kiswahili imekuwa na muundo ambao unakiuka muundo wa kijadi kwa kuwa na wahusika ambao ni wa ajabuajabu, mandhari tata isiyoeleweka kwa urahisi, muundo usiojulikana mwanzo wala mwisho wake na kadhalika. Maelezo haya yanatupatia mwanga wa kuielewa vizuri riwaya ya Kiswahili na maendeleo yake na hivyo kuweza kuifahamu vizuri riwaya ya Shafi Adam Shafi ambayo inafuata kanuni za kijadi katika utunzi wake. Riwaya ya kijadi ni ile ambayo inakuwa na muundo ambayo si tata na ni rahisi kufuatiliwa na msomaji tangu mwanzo mpaka mwisho wake. Pia, riwaya ya kijadi huwa na wahusika ambao ni wa kawaida wasiokuwa wa ajabu ajabu, madhari yake ni halisia na wakati mwingine ni dhahania lakini si tata kama ilivyo katika riwaya mpya. Shafi Adam Shafi ni miongoni mwa watunzi ambao anaandika riwaya zake kwa kufuata muundo wa kijadi. Hili tumelifahamu baada ya kupata ufafanuzi unaotofautisha riwaya mpya na ile ya kijadi uliotolewa na Hart (ameshatajwa). Mtaalamu mwingine anayezungumzia masuala ya fani katika riwaya ya Kiswahili ni Khamis (2007) ambaye anasema kwamba, riwaya mpya ya Kiswahili imekuwa na matumizi ya lugha ambayo inakiuka misingi ya kijadi ya matumizi ya lugha. Hii ina maana kwamba, lugha inayotumika katika riwaya hizi ni ile ambayo inakiuka misingi ya uhalisia unaosababishwa na mbinu ya utunzi wa kazi za fasihi unaojulikana kama usasabaadaye. Katika kushadidia hoja yake juu yake anadondoa katika Bina-Adamu riwaya ya Wamitila (2002:40) kuwa: “Sikujua kama nilikuwa nikitembea kuelekea jana au kwenda kesho au labda nilikuwa leo. Labda nilikuwa kote wakati mmoja Kimsingi, tunapotazama matumizi ya lugha ya namna hii tunaona kwamba yanakiuka kaida za matumizi ya lugha ya kijadi kwa kule kuonekana kuwa tata na yenye kuleta ukinzani. Haiwezekani mtu akawa anatembea leo kuelekea jana kwa sababu jana ni siku ambayo tayari imekwishapita. Haya ndiyo mambo ya usasabaadaye ambayo ndiyo yanayozungumzwa na Khamis (ameshatajwa). Mawazo haya ya Khamis (ameshatajwa) yanafanana na yale ya Gromova (2004) kama anavyonukuliwa na Wamitila (2007) pale anapokariri kuwa riwaya hii mpya inamatumizi ya lugha ya usasabaadaye na hivyo kuifanya kuwa tofauti kabisa na riwaya za hapo awali ambazo matumizi yake ya lugha ni ya kijadi. Anashadidia hoja yake kwa kudondoa katika Bina-Adamu ya Wamitila (2002:21) kuwa: “Wakati wa safari yake ndefu, Mbabe, akisaidiwa na sauti ya ajabu ya mwanamke mwenye sifa zisizo za kibinadamu anayeitwa Hanna, anazuru Ulaya ambayo ‘inaishi jana’, Asia ya viwanda ambayo ‘inaishi kwa matumaini’ na Afrika, ambayo inaishi mwishoni mwa kijiji cha utandawazi na imeharibiwa na njaa na vita.Anapokuwa njiani kila pahala anakutana na mambo yanayoonekana hayana mantiki, mambo ambayo hayaelezeki yanayofanywa na P.P mwenye miujiza- Ulaya P.P ameushinda ufashisti, lakini bado unaishi imara miongoni mwa wafuasi wake. Huko Asia ametupa bomu la Atomiki Hiroshima. Afrika akitumia jiwe, amevigonga vichwa vya wanasiasa kuvitoa akili Maelezo haya ya Gromova (2004) na Khamis (2007) yanamsingi mkubwa katika kutufahamisha namna ya kutazama au kuchambua matumizi ya lugha katika kazi ya fasihi. Mara nyingi tumezoea kutazama matumizi ya lugha kwa kuangalia tamathali za usemi zilizotumika katika kazi ya fasihi pamoja na mambo mengine lakini hatuitazami lugha kwa namna ambayo wataalamu hawa wawili wanaitazama. Kumbe, inawezekana kuchukua aya ya maneno katika riwaya na kuchunguza lugha iliyotumika katika kifungu hicho kwa ujumla wake bila kurejelea kipengele kimojakimoja kama vile, picha, ishara, taswira, sitiari na kadhalika. Tumeyachukuwa mawazo haya na kuyatumia katika utafiti wetu ingawa kazi za riwaya za Shafi Adam Shafi tunazozishughulikia hazipo katika kundi la riwaya zitumiazo lugha ya kiusasabaadaye. Wamitila (2007) aliandika juu ya muundo wa usimulizi na sitiari katika riwaya za Nagona na Mzingile kama mbinu inayotumiwa sana katika kujenga dhamira na maudhui ya riwaya mpya ya Kiswahili. Anaeleza kuwa, matumizi ya sitiari za miujiza katika riwaya kama vile Nagona na Mzingile ni jambo la kawaida mno. Kwa mfano, utaona sitiari mbalimbali kama vile mtoto anamwelekeza mama yake namna ya kumzaa au mtoto anazaliwa na kuanza kuzungumza na kuelekeza mambo mbalimbali yanayofanyika. Katika ulimwengu wa uhalisia, matukio kama haya hayawezi kutokea lakini mtunzi anayatumia kwa nia ya kuwasilisha dhamira mbalimbali katika jamii. Kwa mfano, moja ya dhamira inayoweza kuwa inawasilishwa kupitia sitiari za namna hii ni ugumu wa maisha ambao unaikumba jamii ya leo kiasi kwamba, hata mtoto mdogo anapozaliwa tu, tayari ameshaanza kuufahamu ugumu huo na ameanza kupambana na maisha hayo. Maelezo ya Wamitila (2007) yametufahamisha jambo moja muhimu sana katika tasinia ya fasihi, na hususani matumizi ya lugha. Jambo hilo si jingine bali ni uwepo wa sitiari za kimiujiza katika kazi za fasihi hali ya kuwa sisi tulikwishazoea kuona sitiari halisia peke yake na tukafahamu kwamba, hizo ndizo pekee zinazounda sitiari katika kazi za fasihi. Mawazo haya yamekuza maarifa yetu ya uhakiki wa mbinu za kisanaa katika kazi za fasihi na popote tutakapokutana na matumizi ya mbinu hizi, basi itakuwa kazi rahisi kabisa kuzifafanua na kuainisha dhamira mbalimbali zinazojengwa kutokana na sitiari hizo. Pia, Wamitila (2008) anataja vipengele mbalimbali ambavyo mhakiki anaweza kuvitumia katika uhakiki wa kazi ya riwaya ambayo atakuwa anaihakiki. Vipengele vya kifani anavyovitaja kuwa ni sehemu muhimu katika uhakiki wa kazi za riwaya ni wahusika, mandhari, muundo, mtindo, usimulizi na matumizi ya lugha. Uainishaji huu wa vipengele vya kifani hautofautiani sana na ule unaofanywa na watunzi wengine kama Njogu na Chimerah (1999). Uainishaji huu wa vipengele vya kifani tunakubaliana nao na kwamba baadhi ya vipengele hivi ndivyo tulivyovitumia katika kutimiza malengo mahususi ya utafiti wetu. Hata hivyo, Wamitila (ameshatajwa) hakufanya uchambuzi wa kina kwa kila kipengele na namna kinavyojitokeza katika kazi za riwaya pengine kwa sababu haikuwa sehemu ya madhumuni yake mahususi. Katika utafiti wetu tumefanya uchambuzi wa kina juu ya vipengele vya kifani ambavyo tumevianisha katika utafiti wetu kwa nia ya kutimiza madhumuni mahususi ya utafiti wetu. Vilevile, Walibora (2010) aliandika juu ya istilahi ya “Uhalisiamazingaombwe” kama inavyojitokeza katika riwaya mpya za Nagona (1990), Mzingile (1991), Bina Adamu (2002) na Babu Alipofufuka (2001) na Duniya Yao (2006). Anasema kwamba, miongoni mwa watunzi wa riwaya ya Kiswahili ambao wanaandika riwaya zao kwa mtindo huu ni Said Ahmed Mohamed pale alipoandika riwaya yake ya Dunia Yao (2006). Anasema: “Hata hivyo, hapana shaka kwamba Dunia Yao (2006) ambayo ni riwaya ya kiuhalisiamazingaombwe ni sehemu ya mabadiliko makubwa katika mkabala wa mkondo wa kisanii wa mwandishi huyu unaojidhihirisha vilevile katika kazi zake nyingi za mwongo huu wa kuanzia mwaka 2000, hasa katia Babu Alipofufuka (2001), na pia kwenye baadhi ya hadithi zake kwenye Arusi ya Buldoza”. Riwaya hizi mpya huandikwa kwa kutumia mtindo wa kiuhalisia mazingaombwe kama njia pekee ya kuwafanya wasomaji wajifunze kufikiri ili waweze kupata dhamira mbalimbali zinazoelezwa katika riwaya hizo. Mawazo haya yanatoa mchango mkubwa sana katika kupeleka mbele utafiti wetu kwa kule kutufahamisha kwamba, msomaji wa riwaya mpya anatakiwa asome kwa kutafakari sana yanayosemwa katika riwaya husika ili aweze kupata dhamira iliyokusudiwa na mwandishi. Jambo hili tunaliona kuwa linawapasa hata wasomaji wa riwaya za kijadi kama vile Vuta N’kuvute na Kuli za Shafi Adam Shafi ambazo tunazishughulikia katika utafiti wetu. Mtaalamu mwingine ambaye ameshughulikia kipengele cha fani katika ngazi ya uhakiki ni Mrikaria (2010) aliposhughulikia kipengele cha kejeli katika fasihi ya Kiswahili. Katika kazi yake ametazama kazi mbalimbali za fasihi, riwaya ikiwemo, akitazama kejeli mbalimbali zinazojengwa na waandishi wa fasihi ya Kiswahili juu ya mambo mbalimbali. Kwa mfano, anasema kwamba, jina la kitabu Miradi Bubu ya Wazalendo ni kejeli tosha kwa watunga sera ambao ndio waletao miradi mbalimbali ya maendeleo kwa jamii pamoja na kuitekeleza miradi hiyo. “Bubu” katika hali ya kawaida ni neno linalotumika kumrejelea mtu mwenye ulemavu wa kuzungumza, kusoma na pengine kusikia. Hivyo basi, kuiita miradi ya maendeleo kuwa ni bubu maana yake ni kuwa miradi hiyo haitekelezeki na wala haiwezi kuleta tija na maendeleo kwa jamii. Hii ni kejeli kubwa dhidi ya viongozi ambao wanaanzisha miradi mbalimbali ya maendeleo na kisha wanahujumu miradi hiyo kwa kufanya wizi, rushwa na kujilimbikizia mali kutokana na miradi hiyohiyo ambayo ilipaswa kuwafaa wananchi. Mawazo haya ni muhimu katika kusukuma mbele utafiti wetu kwa kuwa umetutajia moja kati ya kipengele cha kisanaa kinachotumiwa na watunzi wa kazi za fasihi katika ujengaji wa dhamira za kazi zao. Nasi pia tumetumia kipengele hiki katika kujibu swali la tatu la utafiti wetu. Hata hivyo, utafiti wa Mrikaria (tumeshamtaja) umeshughulikia kejeli katika tanzu mbalimbali za fasihi andishi pasipo kuzamia katika utanzu mmoja na kuchunguza kipengele hicho kwa kina. Katika utafiti wetu tumetumia riwaya mbili za Shafi Adam Shafi za Vuta N’kuvute na Kuli kuchunguza matumizi ya kejeli kama kipengele kimojawapo katika vipengele vya lugha ya kitamathali. Naye Hawthorn (1985) anaeleza aina tatu za usimulizi ambazo hutumiwa na watunzi wa kazi za riwaya kama mbinu ya kujenga dhamira mbalimbali katika kazi zao. Anasema kwamba, watunzi wa riwaya hutumia usimulizi maizi, usimulizi wa nafsi ya kwanza na usimulizi wa nafsi ya tatu katika uwasilishaji wa dhamira mbalimbali katika kazi zao. Anaendelea kueleza kwamba, usimulizi maizi ndio mbinu ambayo inatumiwa kwa kiasi kikubwa na watunzi wengi wa riwaya kuliko usimulizi wa nafsi ya kwanza na usimulizi wa nafsi ya tatu. Maelezo ya Hawthorn (ameshatajwa), yametufahamisha aina tatu kuu za usimulizi ambazo hutumiwa na watunzi wa kazi za riwaya katika kujenga dhamira ambazo kwazo zimekuwa muhimili muhimu katika kusaidia kukamilisha lengo mahususi la tatu katika utafiti wetu. Katika harakati za kukamilisha malengo mahususi ya utafiti wetu, tumeeleza aina mbalimbali za usimulizi zinazotumiwa na mwandishi huku tukirejelea dhima ya kila aina katika ujengaji wa dhamira mbalimbali ndani ya kazi husika. Wanyonyi (2011) alifanya uhakiki wa riwaya ya Nyunso za Mwanamke iliyoandikwa na Said Ahmed Mohamed kwa kutumia mtazamo wa Saikolojia Changanuzi. Katika uhakiki wake, ameeleza mambo mengi miongoni mwa hayo ni kwamba, mtunzi amesawiri vizuri wahusika wake kwa kutumia Saikolojia Changanuzi ambapo anatuonesha kuwa mwanamke ni kiumbe anayekutana na matatizo mbalimbali katika jamii kiasi kwamba, matatizo haya yanaweza kuhatarisha maisha yake. Hata hivyo, mwanamke anaonekana kupambana na matatizo haya ambayo yanamkabili na kufanikiwa. Mawazo haya yametufungua katika kufahamu namna ya kuwachunguza wahusika katika kazi za fasihi kwa namna ya Saikolojia Changanuzi. Mhusika Yasmini ni miongoni mwa wahusika ambao wanaweza kuchanganuliwa vizuri kwa kutumia nadharia ya Saikolojia Changanuzi ili kumfahamu vizuri na kisha kuzifahamu pia dhamira anazoziwasilisha katika jamii. Tumelichukua wazo na ujuzi huu na kuutumia katika kukamilisha utafiti wetu hususani katika kujibu swali la kwanza na tatu la utafi wetu. Muhtasari Katika sehemu hii tumepitia kazi tangulizi ambazo zimehakiki na kutafiti vipengele vya kifani katika riwaya ya Kiswahili.Vipengele vya kifani ambavyo vimeshughulikiwa na watafiti watangulizi ni vile vya matumizi ya lugha, mandhari, muundo, mtindo, na wahusika. Tafiti tangulizi hizi zimekuwa muhimili mkubwa katika kukuza maarifa na uelewa wetu juu ya vipengele vya kifani kama vinavyotumiwa na kujitokeza katika riwaya za Kiswahili. Maarifa tuliyoyapata kutoka katika kupitia kazi tangulizi tumeyachukua na kuyafanyia kazi katika uhakiki na kuchambua riwaya za Kuli na Vuta N’kuvute za Shafi Adam Shafi. Kazi Tangulizi Juu ya Riwaya za Shafi Adam Shafi Katika sehemu hii tunapitia kazi tangulizi juu ya riwaya za Shafi Adam Shafi ili kubaini watafiti na wahakiki watangulizi wamezungumza nini kuhusu kazi hizo na kisha kubainisha pengo la kiutafiti ambalo linahitaji kujazwa na utafiti huu tulioufanya. Kimsingi, wapo watafiti na wahakiki kadhaa ambao wamechunguza na kueleza juu ya kazi za Shafi Adam Shafi kwa namna mbalimbali kulingana na madhumuni ya kazi zao. Khatibu (1983) alifanya uhakiki wa riwaya ya Kuli na kueleza kuwa dhamira kuu katika riwaya hiyo ni ukombozi wa kitabaka. Ukombozi huu ulikuwa unafanywa na watu wa tabaka la chini dhidi ya tabaka la juu kuhusu mgawanyo sawa na sahihi wa rasilimali za taifa. Mhakiki anaeleza kwamba, serikali ya kikoloni iliwatesa na kuwatumikisha wananchi wa Zanzibar kwa masilahi mapana ya Wakoloni huku wananchi wakiishia kuwa katika maisha duni kabisa. Khatibu (ameshatajwa) hakuchambua kwa kina juu ya dhamira za riwaya hii na badala yake ameishia kutaja tu na kueleza kwa ufupi. Hata hivyo, maelezo yake kuwa, “ukombozi ulikuwa unafanywa na watu wa tabaka la chini kuwashusha watu wa tabaka la juu”, yamekuwa na umuhimu mkubwa katika kutufahamisha ni ipi dhamira kuu katika riwaya ya Kuli na kutuwia rahisi sisi kufanya uchambuzi wa kina kuhusu dhamira hii katika riwaya husika. Mulokozi (1990) aliandika makala juu ya utunzi wa riwaya ya Kihistoria ya Kiswahili na kueleza mambo mbalimbali ya kifani na kimaudhui yanayoipamba riwaya hiyo. Katika harakati zake za kukamilisha lengo hili alimtaja Shafi Adam Shafi kuwa ni miongoni mwa waandishi ambao anatunga riwaya ya Kihistoria. Amelisema hili kwa kutolea mfano kuwa ujenzi wa wahusika katika riwaya za mtunzi huyu zinaashiria kwamba, yeye ni mtunzi wa riwaya za Kihistoria. Kimsingi, mfano unaotolewa na Mulokozi (ameshatajwa) tunakubaliana nao kwani hauna shaka kuwa riwaya karibu zote za mtunzi huyu zimendikwa katika muktadha wa Kihistoria. Kwa mantiki hiyo, mafunzo tuliyoyapata katika makala ya Mulokozi yametufungua macho ya kuzielewa vizuri riwaya za Shafi Adam Shafi kuwa ni za Kihistoria na pale tunapozichambua tunalizingatia hili. Hata hivyo, maelezo ya Mulokozi ni ya kiudokezi tu na hajazama katika kina kirefu cha uhakiki wa riwaya hizo. Utafiti huu umefanywa kwa kuzama ndani zaidi na kuchambua mambo mbalimbali katika riwaya za Vuta N’kuvute na Kuli za Shafi Adam Shafi. Njogu na Chimerah (1999) waliandika kitabu ambacho walikiita Ufundishaji wa Fasihi Nadharia na Mbinu ambacho kimesheheni hazina kubwa ya masuala ya fasihi ya Kiswahili na ile ya makabila mengine ya Kiafrika. Katika kitabu hiki wametoa darasa la kutosha kwa walimu, wahadhiri na wote wanaohusika na ufundishaji wa fasihi juu ya namna bora ya kufundisha kazi za fasihi katika ngazi hizo wanazofundisha. Kwa mfano, kila kipengele kiwe ni cha kifani au kimaudhui kimeelezwa vile kinavyopaswa kufundishwa darasani ili wanafunzi waweze kuelewa. Katika kutoa mifano mbalimbali ya kukamilisha hoja zao, wamekuwa wakitolea mifano riwaya za Shafi Adam Shafi hususani Kasiri ya Mwinyi Fuadi na Kuli. Mifano hiyo imekuwa ikihusu vipengele vya kifani na kimaudhui. Kimsingi, maelekezo ya ufundishaji wa fasihi darasani yanayotolewa na wawili hawa yamekuwa na umuhimu mkubwa katika kupeleka mbele utafiti wetu. Mawazo yao yametusaidia sana katika kufanikisha uchambuzi na uhakiki tulioufanya katika sura ya tano ya tasinifu hii. Mtaalamu mwingine aliyeandika kuhusu riwaya za Shafi Adam Shafi ni Wamitila (2002) ambapo alieleza kuwa Shafi Adam Shafi ni mtaalamu sana katika matumizi ya mbinu ya kueleza sifa za wahusika wake pamoja na wasifu wao. Anaeleza kwamba, mbinu hii ni nzuri sana kwa sababu humfanya msomaji kuwaelewa vizuri wahusika wa riwaya hizo na kisha kuweza kuhusisha vyema matendo yao na wasifu wao. Hili linapotokea inakuwa ni rahisi sana kwa msomaji kuipata dhamira iliyokusudiwa na mwandishi. Katika kusisitiza hoja yake, Wamitila (ameshatajwa) anatolea mfano namna Shafi Adam Shafi anavyompamba Yasmini kwa sifa mbalimbali za uzuri kwa kutaja wasifu wake ambao unapatikana katika ukurasa wa kwanza wa riwaya ya Vuta N’kuvute. Kwa hakika maelezo ya Wamitila (2002) yamekuwa na mchango thabiti wa kupeleka mbele utafiti wetu kwa kule kutufahamisha kwamba, kumbe kumtaja mhusika na kumpamba kwa sifa zake ni mbinu ya kisanaa ya mtunzi kuwasilisha dhamira mbalimbali kwa hadhira yake. Mbinu hii tumeona kwamba ni muhimu nasi tukaieleza na kuifafanua kwa kina kama inavyojitokeza katika riwaya husika kama sehemu ya kukamilisha dhumuni mahususi la tatu la utafiti wetu. Tofauti na alivyoeleza Wamitila (ameshatajwa) kwa kugusia tu mbinu hii, sisi tumeitafiti na kuitolea maelezo ya kutosha kabisa kiasi cha kumfanya msomaji kuielewa kwa undani zaidi. Pia, Wamitila (2008) aliandika kitabu adhimu katika taaluma ya fasihi na kukipa jina la Kazi ya Fasihi. Katika kitabu hiki amehudhurisha vipengele mbalimbali ambavyo vinajenga kazi mbalimbali za fasihi na namna ya kuvichambua au kuvihakiki vipengele hivyo kitaaluma. Vilevele, ametaja na kutoa ufafanuzi kuhusu mbinu mbalimbali za usomaji wa kazi za fasihi ili kuwawezesha wasomaji kupata yale wanayoyahitaji kama wanavyoyahitaji kutoka katika kazi mbalimbali za fasihi ambazo watazisoma kwa makusudio mbalimbali. Kazi hii ya Wamitila (ameshatajwa) ni muhimu sana katika kupeleka mbele utafiti huu wetu ambao umechunguza dhamira na vipengele vya kifani katika riwaya za Kuli na Vuta N’kuvute. Maelezo ya mtaalamu huyu yametusaidia kufahamu namna ya kuzipata dhamira katika kazi za riwaya pamoja na namna ya kutambua vipengele mbalimbali vya kisanaa vinavyotumiwa na watunzi wa kazi za fasihi katika kuwasilisha ujumbe uliokusudiwa kwa hadhira iliyokusudiwa. Tunasema hivi kwa sababu katika kutoa mifano ya kuthibitisha mawazo yake Wamitila (2008) amekuwa akirejelea hapa na pale riwaya za Shafi Adam Shafi hususani Kasiri ya Mwinyi Fuad, Kuli, Vuta N’kuvute na Haini. Kutokana na kuzitaja riwaya hizi na kuonesha namna mbinu mbalimbali za kisanaa zinavyojitokeza imekuwa ni rahisi kwetu kuzipata mbinu hizo na kisha kufanyia uchambuzi wa kina tofauti na yeye alivyofanya katika kitabu chake. Diegner (2011) alifanya mazungumzo na Shafi Adam Shafi kuhusu uandishi wake wa riwaya tangu alipoanza mpaka hapa alipofikia. Katika mazungumzo yao alimuuliza maswali mengi kuhusu mambo yaliyomsukuma mpaka akaandika riwaya alizoziandika. Bila choyo Shafi Adam Shafi amejibu maswali aliyoulizwa kwa ustadi mkubwa kiasi cha kumwezesha msomaji au mtafiti kupata mambo mengi kuhusu utunzi wa riwaya uliofanywa na Shafi Adam Shafi. Kwa mfano, aliulizwa swali kwamba, anauelezeaje utunzi wa Kuli na ule wa Vuta N’kuvute? Jibu alilolitoa ni kwamba, Kuli ndiyo riwaya yake ya kwanza kupata kuitunga kwa hivyo hakuwa ameiva katika sanaa ya utunzi wa riwaya hali ya kuwa alipotunga Vuta N’kuvute alikuwa ameiva kiasi na hivyo kutoa riwaya imara iliyopata tuzo ya uandishi bora nchini Tanzania. Kimsingi, mazungumzo baina ya Diegner (ameshatajwa) na Shafi Adam Shafi ni muhimu sana katika kupeleka mbele utafiti wetu kwa namna mbalimbali. Kwanza, kupitia mazungumzo haya tumepata data za kutosha kumuhusu mwandishi na hivyo kutokuwa na haja ya kufanya mahojiano na mtunzi wa riwaya tulizoshughulikia kwa sababu kila tulichokihitaji tumekipata. Hivyo basi, muda ambao tulikuwa tuutumie kufanya mahojiano na mtunzi tuliutumia kufanya jambo jingine na hivyo kuweza kukamilisha lengo letu kuu la utafiti huu kwa muda muafaka. Pili, mazungumzo ya Shafi Adam Shafi na Diegner (ameshatajwa) yamesaidia sana kupata data na kukazia au kukamilisha zile ambazo tumezipata kwa kudondoa katika riwaya husika na hivyo kujibu maswali yetu ya utafiti kwa uhakika na ufasaha zaidi. Jambo hili pia linaufanya utafiti wetu kuonekana kuwa ni hai kutokana na kuwepo kwa maelezo dhahiri ya mtunzi wa riwaya tulizozishughulikia na hivyo kumfanya msomaji kuamini uchambuzi wa data tulioufanya katika tasinifu hii. Upatanisho wa kile kinachosemwa na mwandishi katika riwaya yake na kauli zake halisi kuhusiana na riwaya zake ni kitu muhimu sana katika kuuchambulisha utafiti husika na kuufanya utafiti wowote ule wa kitaaluma kuaminiwa na wanataaluma pamoja na wasomaji wengine wote kwa ujumla wao. Kwa hakika, mazungumzo baina ya watu hawa wawili yamekuwa na umuhimu mkubwa sana katika kukamilisha utafiti huu kama unavyoonekana hivi sasa. Si hivyo tu bali pia Walibora (2013) ameandika makala kuhusu riwaya mpya ya tawasifu iliyoandikwa na Shafi Adam Shafi juu ya maisha yake. Pamoja na mambo mengi aliyoyaeleza, kubwa ni kumsifu Shafi Adam Shafi kuwa ni miongoni mwa watunzi wajasiri ambao ameweza kueleza mambo mbalimbali, waziwazi yanayohusu maisha yake bila kificho. Anasema kwamba, si jambo la kawaida kwa mwandishi wa kazi ya fasihi inayomuhusu yeye mwenyewe na kisha akataja mambo ambayo kwa mtazamo wa wengi yanaweza kuwa yanamuaibisha mbele za wasomaji wake. Shafi Adam Shafi, ametaja mambo hayo bila woga wowote na hivyo kumfananisha na Shaaban Robert alipoandika Wasifu wa Siti Binti Saad na tawasifu ya maisha yake iliyoitwa Maisha Yangu na Baada ya Miaka Hamsini. Mawazo haya yanamchango mkubwa katika kupeleka mbele utafiti wetu hususani katika kujibu maswali matatu ya utafiti wetu. Kwanza, suala la mwandishi kutunga riwaya ya tawasifu na kisha kueleza kila kitu hadharani limetufundisha jambo. Kumbe katika kipindi hiki cha utandawazi ambapo mambo huelezwa waziwazi kimefika mpaka katika riwaya ya Kiswahili, jambo linalodhihirisha kwamba, riwaya inasawiri hali halisi ya maisha katika jamii. Hata hivyo, kwa maoni yetu tunaona kwamba, si sahihi kwa kazi ya fasihi kueleza kila jambo kwa uwazi kwa sababu si kila jambo linapaswa kuanikwa mbele za watu. Kwa mfano, suala la Shafi Kueleza kwamba, alikuwa na mahusiano ya kimapenzi na wanawake kadhaa huko Sudan wakati wa ujana wake halikupaswa kutokea katika riwaya yake hiyo ya Tawasifu inayoitwa Mbali na Nyumbani. Hakuna asiyefahamu kwamba, kijana anapobaleghe huwa anakuwa katika hali gani na kwa vyovyote vile atatafuta njia ya kujihifadhi. Kama hivyo ndivyo, haikuwa na haja yeye kusema waziwazi mambo hayo kwa sababu inakuwa ni kama vile anahamasisha watu kufanya uasherati kwa kule kuonesha kwamba, hicho ni kitu cha kawaida tu. Kwa mantiki hiyo, katika utafiti wetu tumekuwa makini katika matumizi ya lugha ya uhakiki tuliofanya ili isije ikatokea tumetumia lugha ambayo si stahiki katika muktadha huu wa kitaaluma. Mkabala wa Kinadhari Katika sehemu hii tumewasilisha nadharia tatu ambazo tumezitumia katika uchambuzi na uwasilishaji wa data za utafiti. Nadharia tulizotumia ni Simiotiki, Dhima na Kazi na Saikolojia Changanuzi. Nadharia ya Simiotiki Nazarova (1996) anaeleza kuwa Simiotiki ni natharia inayohusu taaluma ya mfumo wa alama katika mawasiliano ya kutumia lugha. Ni mfumo kwa sababu ili kitu kiwe ni alama ni lazima kitu hicho kisimame badala ya kitu maalumu au halisia kinachorejelewa na alama hiyo. Pili, ni lazima alama hiyo iwe imekubaliwa na wanajamii wote isimame kama kiwakilishi cha kitu au jambo fulani (Eco, 1976). Hivyo, tunakubaliana na maelezo haya kuwa, Simiotiki ni taaluma ya mfumo wa matumizi ya alama au ishara kwa nia ya kuwasiliana kati ya wanajamii na kuelewana baina yao (Cobley, 2001). Wamitila (2002) anafafanua kuwa, Simiotiki ni neno la Kiyunani lenye maana ya ishara na ambalo linatumiwa kuelezea mielekeo na makundi fulani ya kihakiki. Makundi hayo na mielekeo hiyo imezuka na mtindo wa kuhakiki kazi za kifasihi ambao unaangaza ishara za kifasihi katika kazi hizo. Nadharia hii kwa ujumla inajishughulisha na ishara na uashiriaji katika kazi za fasihi. Ishara zinazojitokeza katika kazi za fasihi huundwa na mtunzi kwa kuzingatia muktadha wa jamii wa kiuchumi, kisiasa, kijamii na kiutamaduni. Chandler (1992) anaeleza kwamba, binadamu ni mtengenezaji na mnyambulishaji wa alama hizo. Wasomaji na watazamaji wa kazi za fasihi hutengeneza maana mbalimbali kupitia ubunifu na tafsiri zao juu ya alama hizo. Mawazo haya yanafanana na yale ya Chandler (1992) aliposema kuwa, wanadamu hufikiri kwa kutumia alama. Alama hizo zinakuwa katika mfumo wa maneno, picha, sauti, harufu, ladha, matendo na mtenda. Anaendelea kueleza kwamba, kitu chochote kitakuwa alama, kama watu watakifasiri kama kirejelee, yaani kinasimama kwa niaba ya kitu kingine badala ya chenyewe. Mark (1995) anaeleza kuwa, watunzi wa kazi za fasihi hutumia lugha ya picha na ishara kwa kutumia alama ambazo zinafahamika kwa urahisi na wanajamii wanaoandikiwa kazi hiyo ya fasihi. Kwa mfano, watunzi wa kazi za fasihi huweza kutumia wanyama, wadudu, miti, mizimu, mashetani, na mawe kurejelea matendo na tabia za mwanadamu kwa nia ya kufunza jamii masuala muhimu katika maisha. Wamitila (2002) anaeleza kwamba, katika lugha kuna vitu viwili, ambavyo ni kitaja (a signifier), yaani; umbo ambalo alama inachukua na kirejelee (a signified), yaani maana iwakilishwayo na alama hiyo. Kutokana na maelezo haya tunapata uelewa kuwa, kuna kitaja na kirejelee ambapo mahusiano ya viwili hivyo ni ya kubuni tu, hutegemea utamaduni wa jamii husika. Inawezekana kabisa ikawa hakuna uhusiano kati ya kitaja na kirejelee, lakini kama wanajamii wamekubaliana juu ya matumizi yake, basi hutumika na huelewana miongoni mwao. Kwa mfano, hakuna uhusiano wa moja kwa moja kati ya neno ng’ombe na mnyama mwenyewe. Jina hili ni la kubuni na likakubalika kutumika katika jamii. Tunasema ni la kubuni kwa sababu kila jamii ina jina tofauti la kumuita mnyama huyo ambaye kwa Waswahili hufahamika kwa jina la ng’ombe. Sasa, mnyama ng’ombe anapotumiwa katika kazi ya fasihi hujenga ishara, picha na taswira tofautitafauti kulingana na uelewa na uzoefu wa msomaji kumhusu mnyama huyo. Barthes (1994) anaeleza kwamba, kuna aina tano za misimbo zinazotumika katika kazi za fasihi ambazo kwa pamoja huunda nadharia ya Simiotiki. Aina hizo ni msimbo wa Kimatukio, Kihemenitiki, Kiseme, Kiishara na Kiutamaduni. Tunaposoma kazi za fasihi tunakutana na matumizi ya lugha ambayo yanajenga misimbo ya aina hizo tano. Kwa mfano, msimbo wa kimatukio hujitokeza, kwa mtunzi wa kazi ya fasihi kujenga tukio linalofanywa na wanyama kama vile, mbwa, fisi, paka na ng’ombe ambapo kwa msomaji huweza kujenga taswira, ishara na picha ambazo zitampatia dhamira stahiki. Shafi Adam Shafi, kama ilivyo kwa baadhi ya waandishi wengine anatunga riwaya zake kwa kutumia lugha ya picha, ishara, mafumbo, sitiari, na taswira kali. Nadharia ya Simiotiki imetoa mwongozo muafaka katika kuzichambua aina zote hizo za matumizi ya lugha na kisha kuwezesha kufanikisha madhumuni ya utafiti huu. Hivyo, nadharia hii imetumika kwa kiasi kikubwa, katika kukamilisha lengo mahususi la tatu la utafiti huu lililolenga kubainisha mbinu za kisanaa zilizotumiwa na Shafi Adam Shafi katika kujenga dhamira za riwaya zake. Nadharia nyingine ni ile ya Dhima na kazi inayoelezwa katika sehemu ifuatayo. Nadharia ya Dhima na Kazi Nadharia ya Dhima na Kazi imeasisiwa na Sengo (2009). Nadharia hii inazichambua kazi za fasihi kwa kuangalia kazi na dhima kwa kila kipengele cha fasihi. Mwanafalsafa huyu anaendelea kueleza kwamba, kila kitu katika kazi ya fasihi kimetumiwa kwa dhima maalumu katika kazi husika. Kwa mfano, hata waandishi wanapoteua majina ya vitabu vyao hufanya hivyo kwa madhumuni mahususi. Mawazo haya tunakubaliana nayo na kwamba yanasukuma mbele utafiti wetu. Yanasukuma mbele utafiti huu kwa sababu ili kuweza kubainisha dhamira mbalimbali katika riwaya za Kuli na Vuta N’kuvute ni lazima tuchunguze matumizi ya vipengele mbalimbali vya kifani katika riwaya tulizoziteua kwa sababu vimetumiwa kwa madhumuni mahususi ya kujenga dhamira mbalimbali. Kwa mfano, Kuli ambalo ni jina la kitabu limetumiwa kwa dhima maalumu ambayo tukiichunguza vizuri tunaweza kuelewa mambo mengi ambayo yanahusiana na dhamira zinazopatikana katika riwaya husika. Nadharia ya Saikolojia Changanuzi Nadharia ya Saikolojia Changanuzi iliasisiwa na mtaalamu mwenye asili ya Australia aliyefahamika kwa jina la Sigmund Freud. Mwanataaluma huyu alitumia neno “Psychoanalysis” kwa mara ya kwanza katika mwaka wa 1896 (Wamitila, 2002a). Freud (1896) anaeleza kuwa, binadamu huongozwa na mambo makuu matatu, ambayo ni mahitaji, matamanio na wasiwasi katika maisha. Mahitaji hurejelea mambo muhimu kama chakula, malazi na mavazi ambayo humwezesha mwanadamu kuishi vizuri. Matamanio, hurejelea dhana ya starehe hususani za kingono. Wasiwasi ni hofu na mashaka juu ya maisha, kwamba, nitafanikiwa au sitafanikiwa katika maisha (Wamitila, 2002a). Sigmund Freud (1896) kama anavyonukuliwa na Wamitila (2002a) anaeleza kuwa, kati ya mambo matatu makuu ambayo huongoza maisha ya mwanadamu ni lile la matamanio ndiyo hutawala zaidi. Matanio huchukua nafasi kubwa katika maisha ya mwanadamu na hivyo kila mwanadamu hufanya jitihada kubwa kuhakikisha anatimiza matamanio yake. Katika harakati za kuhakisha kwamba, anatimiza matamanio yake, huumiza watu wengine wasiokuwa na hatia. Kwa mfano, Bwana Raza, alipomuoa Yasmini, alisukumwa na matamanio na si kitu kingine. Tunasema haya kwa sababu katika hali ya kawaida hatutegemei mzee wa miaka hamsini na ushee kumuoa binti wa miaka kumi na mitano. Hata hivyo, kwa kumuoa Yasmini, aliathiri Saikolojia ya binti huyu kiasi cha kutotambua nini cha kufanya, na ndipo alipoamua kumkimbia bwana huyo. Sigmund Freud (1896) anaeleza kwamba matanio yamekuwa ni kitu muhimu kwa binadamu kwa sababu tangu mwanadamu huyu anapozaliwa tu, anaanza kupata raha ya kujamiiana kwa kunyonya kwa mama yake. Anaeleza kwamba, chuchu za mama huwa ni kama uume na mdomo wa mtoto ni uke. Kwa hiyo mtoto anaponyonya kwa mama yake anapata raha ya kijinsia. Hivyo, basi mtoto anavyoendelea kukua hitajio la kujamiiana nalo linakuwa kubwa zaidi na hufanya kila njia kuhakikisha kwamba, anatimiza hitajio hilo. Kimsingi, nadharia ya Saikolojia Changanuzi tumeitumia kwa kiasi kikubwa kuhakiki mikasa na matatizo yaliyompata Yasmini. Kwa muono wetu, matatizo hayo yalisababishwa na matamanio ya Bwana Raza kukidhi haja zake za kijinsia kwa kuwa na msichana mzuri kama Yasmini. Kwa upande mwingine Yasmini, Kutoroka kwa mumewe kwa sababu hakumpenda na hivyo alihitaji kuwa na mahusiano na kijana mwenzake. Yote haya kwa pamoja yamechangia mno matatizo yaliyomkumba Yasmini na kwa hivyo, tukaona ni vyema tutumie nadharia ya Saikolojia Changanuzi kuchambua dhamira katika riwaya teule. Muhtasari Utafiti na uhakiki juu ya riwaya za Shafi Adam Shafi haujafanywa vya kutosha katika viwango mbalimbali kama vile uandishi wa makala na tasinifu za shahada za awali, uzamili na uzamivu. Wataalamu wote ambao tumesoma kazi zao wamekuwa wakigusagusa tu vipengele vya kifani na kimaudhui vya riwaya hii bila kufanya uhakiki wa kina. Hii ilitokana na malengo yao kuwa tofauti na hili la kuchambua riwaya hizo kwa kina na kuishia kufanya mdokezo tu wa riwaya za Shafi Adam Shafi ili kuweza kukamilisha malengo yao. Hali hii inaonesha kuwa, ipo haja ya msingi ya kufanya utafiti wa kina kuhusu riwaya za Shafi Adam Shafi katika ngazi hii ya Uzamivu ili kufahamu dhamira na mbinu za kisanaa zinazotumika kuwasilisha dhamira hizo kwa jamii iliyokusudiwa. Hii kwa hakika ndiyo sababu ya msingi iliyotuhamasisha kufanya utafiti huu. SURA YA TATU MBINU NA ZANA ZA UTAFITI Utangulizi Sura hii inaelezea mbinu mbalimbali za utafiti ambazo zimesaidi kupatikana kwa data za msingi na data za upili ambazo zimechambuliwa katika sura ya nne. Miongoni mwa mambo yanayowasilishwa katika sura hii ni pamoja na mpango wa utafiti, eneo la utafiti, aina ya data zitakazokusanywa, mbinu za kukusanyia data pamoja na mbinu za uchambuzi wa data bila kusahau zana za utafiti. Mpango wa Utafiti Mpango wa utafiti hutoa picha kamili inayoonesha namna utafiti utakavyofanyika tangu unaanza mpaka unamalizika (Kothari, 2008). Mpango wa utafiti ndilo linaloonesha kuwa utafiti husika utakuwa ni wa namna gani na data zitakusanywa vipi. Zipo aina nyingi za mpango wa utafiti lakini sisi tumetumia uchunguzi kifani katika utafiti huu. Robson (2007) anaeleza kuwa uchunguzi kifani ni mbinu ya mpango wa utafiti ambayo hutumika kwa mtafiti kuteua eneo au jambo maalumu ambalo yeye atalishughulikia katika utafiti wake. Katika utafiti huu tumeteua kazi mbili za riwaya ambazo ni Kuli na Vuta N’kuvute ambazo ndizo tulizozishughulikia. Hii ni sawa na kusema kwamba, uchunguzi kifani, wetu ni Kuli na Vuta N’kuvute za Shafi Adam Shafi. Yin (1994) anaeleza kuwa uchunguzi kifani ni mbinu ya utafiti ambayo humwezesha mtafiti kutumia muda mfupi na kisha kukusanya data nyingi za kutosha kukamilisha utafiti wake. Hii inatokana na ukweli kuwa mtafiti anakuwa na muda wa kutosha kulichunguza jambo moja na hivyo, kuwapo uwezekano wa kupata data za kutosha kukamilishia utafiti. Eneo la Utafiti Eneo la utafiti ni mahali ambapo utafiti unafanyikia kulingana na vile mtafiti alivyopendekeza ili kupata data za kujibu maswali yake ya utafiti (Creswell, 2009). Eneo la utafiti huteuliwa kulingana na lengo kuu la mtafiti na kwamba hilo eneo au maeneo ambayo yanateuliwa ni lazima yaweze kutoa data za kukamilisha malengo mahususi ya utafiti wake. Maeneo ya utafiti huu ni Dar es Salaam, Unguja na Pemba. Dar es Salaam ni mahali ambapo kunapatikana maktaba mbalimbali ambazo zimetusaidia kupata data za upili. Dar es Salaam ndipo wanapopatikana wanazuoni wengi wa taaluma ya fasihi ambao sisi tumewasaili na kutusaidia kupata data za msingi. Unguja na Pemba ni mahali ambapo ndipo ulipo muktadha wa utunzi wa riwaya za Kuli na Vuta N’kuvute. Hivyo, Unguja na Pemba ni pahali muafaka pa kuwapata wasomaji wengi wa riwaya hizo ambao nao wametusaidia kupata data za msingi za utafiti wetu. Aina ya Data Zilizokusanywa Kimsingi, katika utafiti huu tumekusanya data za aina mbili ambazo ni data za msingi na data za upili. Data za Msingi Data za msingi ni zile zinazokusanywa kwa mara ya kwanza na hivyo ni data halisi (Kothari, 2004). Data hizi za msingi hazijapata kukusanywa na mtafiti mwingine kwa minajili ya utafiti kama huu ambao ulikusudiwa kufanywa kwa mara ya kwanza. Data za msingi katika utafiti huu zilikusanywa katika makundi mawili. Kundi la kwanza ni lile ambalo lilihusisha data zilizokusanywa kutoka katika riwaya ya Kuli na Vuta N’kuvute. Kundi la pili ni kutoka kwa wasailiwa ambao walikuwa ni wanataaluma wa fasihi ya Kiswahili na wasomaji wa riwaya hizo mbili za Shafi Adam Shafi. Makundi hayo mawili yametupatia data stahiki ambazo zimetusaidia kukamilisha malengo mahususi ya utafiti wetu. Data za Upili Data za upili ni zile ambazo zimekwishakusanywa na watafiti wengine na kuchapishwa ama kuandikwa (Kothari, 2004). Kadhalika, katika utafiti huu mtafiti, alikusanya data za upili kutoka katika machapisho mbalimbali ya waandishi. Data hizi zimesaidia kuthibitisha data za msingi na hivyo kufikia lengo la utafiti huu. Data za upili hupatikana katika maktaba kupitia vitabu, makala, tasinifu, magazeti, majarida na vipeperushi. Vilevile, data za upili hupatikana katika wavuti na tovuti katika mfumo wa Teknolojia Habari na Mawasiliano. Hivyo, ili kuzipata data hizi tulilazimika kusoma machapisho mbalimbali katika maktaba za Chuo Kikuu Huria Cha Tanzania, Chuo Kikuu Cha Dar es Salaam, Chuo Kikuu Cha Taifa Zanzibar na maktaba kuu ya Taifa. Watafitiwa Watafitiwa ni sehemu ya watu au vitu vinavyotafitiwa kutoka katika kundi kubwa la jamii. Sehemu hiyo huteuliwa na mtafiti kwa kuzingatia sifa na tabia zao ambazo zinaweza kukidhi katika kuwakilisha kundi kubwa la watu lililobakia. Katika utafiti huu mtafiti ametumia uteuzi shahada katika kupata riwaya mbili alizoziteua kuzishughulikia ambazo ni Kuli na Vuta N’kuvute. Uteuzi shahada (au kwa jina lingine uteuzi lengwa) ni ile ambayo kwa makusudi mtafiti huchagua kundi fulani la watu, vitu au dhana analoamini kuwa linafaa kwa ajili ya utafiti wake. Ni uteuzi usiokuwa na shaka kwani hutoa majawabu ya uhakika (Kombo na Tromp, 2006). Uteuzi shahada ulitumika pia kuteua makundi maalumu ya watafitiwa ambayo yamekidhi haja ya kutafitiwa kulingana na mada ya utafiti. Katika utafiti huu jumla ya watafitiwa (50) walichaguliwa ili kutoa data zitakazojibu maswali ya utafiti huu. Watafitiwa hawa ni wanataaluma wa fasihi ya Kiswahili ambao wanapatikana katika jiji la Dar es Salaam na wengine ni wasomaji wa riwaya za Shafi Adam Shafi wanaopatikana Unguja na Pemba.Watafitiwa wote hawa walipatikana kwa kutumia mbinu ya uteuzi lengwa na sampuli nasibu. Sampuli lengwa ilitumika kuwateua wanataaluma wa fasihi ya Kiswahili ambao jumla yao ni 25. Wakati kwa upande wa watafitiwa ambao ni wasomaji wa riwaya za Shafi Adam Shafi mbinu ya uteuzi nasibu ndiyo iliyotumika na kupata jumla ya wasomaji 25. Mtafiti aliteua idadi hii ya wasailiwa kwa kuwa aliona kuwa ni muafaka katika kuwezesha kupatikana kwa data za utafiti huu. Pia, sehemu kubwa ya data za utafiti huu zilikusanywa kutoka katika riwaya teule, hivyo data kutoka maskanini zilitosha kutoka kwa wasailiwa 25. Ukusanyaji wa Data Data za utafiti huu zimekusanywa kwa kutumia mbinu za uchambuzi wa maandiko maktabani, mahojiano ya ana, kwa ana usomaji wa riwaya teule. Uchambuzi wa Nyaraka Mbinu hii ilimuwezesha mtafiti kupata data za upili. Maktaba ni chanzo kizuri kwa ajili ya tafiti za kimaelezo kwa sababu mtafiti hufanya uchunguzi wa kina katika muktadha wa tatizo linalohusika. Merrian (1998) Anaeleza kuwa katika maktaba mtafiti huweza kupata data nyingi, kwa urahisi na bila ya gharama. Hivyo, mtafiti alitembelea sehemu mbalimbali, zinazohifadhi kumbukumbu na nyaraka mbalimbali: Maktaba ya Chuo Kikuu Huria cha Tanzania na Makavazi iliyopo katika Taasisi ya Taaluma za Kiswahili na maktaba ya Chuo Kikuu cha Dar es Salaam, Chuo Kikuu Cha Taifa Zanzibar na maktaba kuu ya Taifa. Mtafiti alisoma machapisho na maandiko mbalimbali, kama vile vitabu, makala, magazeti, tasnifu na tahakiki kwa ajili ya kupata taarifa kuhusu mada ya utafiti. Kwa kutumia mbinu hii, mtafiti aliweza kupata data za ziada, kwa urahisi. Mahojiano ya Ana kwa Ana Mahojiano ni chanzo cha msingi cha utafiti unaotumia mkabala wa kimaelezo (Kombo na Tromp, 2006). Kothari (2004) anaeleza kuwa mahojiano ni njia ya ukusanyaji data ambayo inahusisha maswali na majibu yanayoendesha mazungumzo ya ana kwa ana au simu baina ya mtafiti na mtafitiwa. Kwa mujibu wa Cohen na wenzake (2000), mahojiano ni mbinu ya ukusanyaji data kwa njia ya mazungumzo ya moja kwa moja baina ya mtafiti na mtafitiwa. Faida kuu ya mahojiano ni kwamba mtafiti huchukua maelezo ya moja kwa moja na ya kuaminika kutoka kwa mtafitiwa, pia yanamsaidia katika kuthibitisha taarifa zilizo na mashaka. Zaidi ya hayo, taarifa hizo hupatikana kutoka kwa watu wote, waliosoma na wasiosoma. Kwa upande wa utafiti huu, mtafiti aliwasaili watafitiwa ambao ni wanataaluma katika fasihi ya Kiswahili wanaopatikana katika Chuo Kikuu Cha Dar es Salaam na Chuo Kikuu Huria Cha Tanzania ambao jumla yao ni 25. Mtafiti aliandaa maswali yaliyotumika kuongoza mahojiano hayo. Vilevile, kupitia mbinu hii mtafiti aliwahoji watafitiwa wengine ambao walikuwa ni kundi la wasomaji wa riwaya za Shafi Adam Shafi katika maeneo ya Unguja na Pemba ambao jumla yao ni 25. Mtafiti aliteua watafitiwa 25 kwa kuwa aliona wanatosha kuweza kumpatia data alizohitaji katika utafiti wake. Data zilizohitajika kutoka kwa watafitiwa hawa zililenga kujaziliza data zilizokusanywa kutoka katika riwaya teule. Hii ni sawa na kusema kuwa sehemu kubwa ya data za utafiti huu zimetoka katika riwaya teule na si kutoka kwa wasailiwa. Hivyo, wasailiwa 25 wametosheleza vizuri katika kutoa data zilizotakiwa kujaliza data kutoka riwaya teule. Usomaji na Uhakiki wa Riwaya Teule Usomaji na uhakiki wa riwaya teule ni mbinu ya ukusanyaji wa data ambayo humpatia mtafiti data baada ya yeye, ama msaidizi wake, kusoma matini iliyoteuliwa kwa kina. Kutokana na kusoma huko ndipo pale akutanapo na sehemu inayohusu lengo lake la utafiti (Kothari, 2008). Mbinu hii imetumika katika kukusanya data za msingi na vilevile, data za upili. Katika ukusanyaji wa data za msingi, mtafiti na msaidizi wake waliandaa shajara ambalo lilikuwa na vichwa/mada zinazohusiana na malengo ya utafiti ama kile kitachokusudiwa kukusanywa. Baada ya hapo, wakaanza kusoma riwaya teule kama zilivyoainishwa hapo juu na kila walipoona sentensi au aya katika riwaya hizo inayohusu malengo ya utafiti, waliinukuu katika shajara tayari kufanyiwa uchambuzi. Uchambuzi wa Data Data zilizokusanywa haziwezi kuwa na maana yoyote mpaka zinapochambuliwa na kuwasilishwa katika tasinifu. Vilevile, data hizo hazichambuliwi shafuu shafuu tu bali pia kuna mbinu muafaka za utafiti ambazo zinapaswa kufuatwa. Mbinu iliyotumika katika kuchambua data za utafiti huu ni ile ya uchambuzi wa kimaelezo. John (2007) anaeleza kwamba, uchambuzi wa kimaelezo ni mbinu ya uchambuzi wa data ambayo humruhusu mtafiti kusikiliza au kusoma shairi, kisha kuelewa maudhui, falsafa, mtazamo wake na kadhalika. Mbinu hii pia huhusisha uchambuzi wa lugha iliyotumika. Kwa kufanya hivyo, mbinu hii huruhusu utolewaji wa maelezo ya kina juu ya data zilizokusanywa na mtafiti kwa namna ambayo inawezesha kujibu maswali ya utafiti husika. Uchambuzi wa data za utafiti wetu umefanywa kwa kuzingatia malengo ya utafiti. Mkabala wa Kidhamira Kazi ya fasihi ina sifa ya kuchambuliwa kwa kutumia mikabala mbalimbali ya kifasihi kulingana na lengo la mhakiki. Mkabala wa Kidhamira ni mojawapo ya mikabala maarufu katika uhakiki wa kazi za kifasihi. Maelezo haya yanathibitishwa na Taylor na Broad (1984), Benner (1985) na Leininger (1985) kama wanavyonukuliwa na Aronson (1992). Aronson (1992) anaeleza kwamba, mkabala wa kidhamira hutumika kuichambua kazi ya fasihi kwa kuzingatia hatua kuu nne. Hatua ya kwanza ni ya kukusanya data, hatua ya pili ni kuoanisha mada na data husika (kubainisha data zinazohusaina na mada ya utafiti). Hatua ya tatu ni kupangilia data kwa namna ya kuoanisha dhamira kuu na ndogondogo. Hatua ya nne ni kuandaa hoja au nyanja zitakazozingatiwa katika uchambuzi wa dhamira baada ya kusoma ama kupitia machapisho mbalimbali yanayohusiana na mada ya utafiti husika. Uchambuzi wa data katika utafiti huu umefanywa kwa kuzingatia hatua zote nne za uchambuzi wa data kama zilivyoainishwa hapo juu. Usahihi, Kuaminika na Maadili ya Utafiti Usahihi wa Data Usahihi wa mbinu za kukusanyia data ni utaratibu unaowezesha kupatikana kwa data sahihi na za kuaminika (Cohen, na Wenzake, 2000). Usahihi wa data katika utafiti huu umehakikishwa kwa kutumia mbinu tatu na zana mchanganyiko ambazo ni mbinu za maktaba, mahojiano ya ana kwa ana na uchambuzi wa nyaraka. Katika uchambuzi wa data, mkabala wa kidhamira na mbinu ya uchambuzi wa kimaelezo ndizo zilizotumika katika kukusanyia data. Usahihi wa mbinu hizi unatokana na ukweli kwamba upungufu wa kila moja hukamilishwa na ubora wa mbinu nyingine. Vilevile, usahihi wa mbinu na nadharia za uhakiki wa fasihi zilizotumika katika utafiti huu zilijadiliwa katika mjadala baina ya mtafiti na msimamizi wake na wanataaluma wa fasihi katika Chuo Kikuu Huria cha Tanzania katika semina ya Uzamivu. Kuaminika kwa Data Kuaminika kwa data za utafiti kunatokana na uwezo wa mbinu za utafiti kutoa matokeo yaleyale utafiti unaporudiwa kwa kutumia mbinu zilezile (Kothari, 2008). Kuaminika kwa data hujitokeza pale ambapo kuna kuwa na uhusiano ama ulingano katika taarifa zilizotolewa na watu walewale kwa muda tofauti (Furlong na Lovelace, 2000). Katika utafiti huu, kuaminika kwa data kulihakikishwa kwa kutumia mbinu mchanganyiko za kukusanyia data na nadharia nne za uhakiki wa kifasihi. Maadili ya Utafiti Miongoni mwa vitu muhimu anavyotakiwa mtafiti kuvizingatia ni maadili ya utafiti yanayohusu kupata kibali cha kufanya utafiti pamoja na kutunza siri za watafitiwa. Hivyo, katika utafiti huu, maadili ya utafiti yalizingatiwa kabla na baada ya kukusanya data. Kwa kuwa utafiti wetu ulikuwa ni wa uwandani na maktabani, tumehakikisha kuwa madondoo kutoka katika riwaya teule yanafanywa kwa usahihi nakuchambuliwa kifasihi kwa kuongozwa na nadharia tatu za uhakiki wa kifasihi. Nadharia hizo ni Simiotiki, Dhima na Kazi na Saikolojia Changanuzi. Hitimisho Sura hii imewasilisha mbinu za utafiti ambazo zimetumika katika kukusanya na kuchambua data za utafiti wetu. Mbinu hizo zinajumuisha zile za Maskanini na Maktabani. Mbinu za Maktaba zinahusisha ukusanyaji wa data kwa kusoma kwa makini kazi tangulizi zinazohusiana na mada ya utafiti huu ili kupata data za kukamilishia data za msingi. Vile vile, data za msingi zimekusanywa kwa kusoma kwa makini riwaya teule ili kupata data zinazowasilisha dhamira katika riwaya za Kuli naVuta N’kuvute. Kwa upande mwingine, data za msingi zimekusanywa kwa kufanya mahojiano ya ana kwa ana na watafitiwa wa makundi ya wanataaluma wa fasihi ya Kiswahili na wasomaji wa riwaya za Shafi Adam Shafi. Pia, tumewasilisha vipengele vya usahihi wa data, kuaminika na maadili ya utafiti. SURA YA NNE UWASILISHAJI, UCHAMBUZI WA DATA NA MJADALA WA MATOKEO YA UTAFITI Utangulizi Lengo kuu la utafiti huu ulikuwa ni kuchunguza usawiri wa dhamira za kijamii na kiutamaduni katika riwaya za Kuli na Vuta N’kuvute. Malengo mahususi yalikuwa: (a) Kubainisha dhamira za kijamii na kiutamaduni zinazojitokeza katika riwaya za Kuli na Vuta N’kuvute, (b) Kutathimini uhalisia wa dhamira za kijamii na kiutamaduni zinazojitokeza katika riwaya za Kuli na Vuta N’kuvute kwa jamii ya leo na Kubainisha mbinu za kisanaa zinazotumiwa na mtunzi katika kusawiri dhamira za kijamii na kiutamaduni katika riwaya za Kuli na Vuta N’kuvute. Ili kutimiza madhumuni haya, maswali matatu yaliulizwa na kupata data toshelevu. Maswali hayo yalikuwa: (a) Ni dhamira zipi za kijamii na kiutamaduni zinazojitokeza katika riwaya za Kuli na Vuta N’kuvute,? (b) Dhamira za kijamii na kiutamaduni zinazojitokeza katika riwaya za Kuli na Vuta N’kuvute zina uhalisia gani kwa jamii ya leo,? na Ni mbinu zipi za kisanaa zinazotumiwa na mtunzi katika kusawiri dhamira za kijamii na kiutamaduni katika riwaya za Kuli na Vuta N’kuvute? Uwasilishaji, uchambuzi wa data na mjadala wa matokeo katika utafiti huu vimepangwa kwa kufuata mtiririko wa malengo mahususi na maswali yake. Sehemu ya kwanza inaangalia dhamira zinazojitokeza katika riwaya za Kuli na Vuta N’kuvute pamoja na uhalisia wake kwa jamii ya leo. Malengo haya mawili yameunganishwa pamoja kwa sababu yanakaribiana kimantiki. Sehemu ya pili inaangalia mbinu za kisanaa zinazotumiwa na mtunzi wa riwaya za Kuli na Vuta N’kuvute kuwasilishia dhamira za kijamii na kiutamaduni kwa hadhira yake. Muhtasari wa Riwaya ya Vuta N’kuvute Shafi Adam Shafi aliyeandika Kasri ya Mwinyi Fuad na Kuli anainua kiwango na hadhi ya fasihi ya Kiswahili katika riwaya hii ya Vuta N’kuvute. Kwanza, kuna ndoa ya Yasmini, mtoto wa Kihindi kwa Bwana Raza, mzee sawa na babu yake. Yasmini anafukuzwa na wazee wake kwa kumwacha Raza. Katika upweke wake anasitiriwa na Mwajuma, shoga yake anayeishi ili kustarehe katika densi, taarabu na pegi za vikali. Yasmini anaingizwa Uswahilini. Kuna wivu unaopelekea kifo cha Shihab, mume wa pili wa Yasmini. Kuna Denge, Yasmini anampenda lakini hapendeki. Kwa Denge ni mapambano na ukoloni tu na makachero wake. Hii ni Vuta n’kuvute ambayo sharti yeye na wenzake waishinde. Kuna Bukheti. Kaja Unguja kumfuata Yasmini. Yasmini hakubali kuolewa na Bukheti kama hakushiriki katika kumtorosha Denge kutoka jela ya Wakoloni aliyofungwa. Mapenzi na mapinduzi. Yasmini naye kajitosa katika Vuta n’kuvute hii ya kumpenda Denge na siasa. Kutoka katika kungojea mwanamme. Wanaume waamue sudi yake, yeye naye sasa ni mtenda, si mtendewa tu (Muhtasari huu ni kwa mujibu wa ufupisho ulioandikwa katika Jalada la riwaya ya Vuta N’kuvute). Uchambuzi wa Dhamira katika Riwaya ya Vuta N’kuvute Katika sehemu hii, tunafanya uchambuzi wa dhamira zinazojitokeza katika riwaya ya Shafi Adam Shafi ili kuonesha namna dhamira hizo zinavyoendana na hali halisi ya maisha katika jamii. Wamitila (2008), anaeleza kwamba, watunzi wa kazi za fasihi ni watu ambao huyachukua matukio na visa vinavyotokea katika jamii zao na kuviwasilisha kiubunifu katika riwaya, tamthilia, hadithi fupi na ushairi. Kubuni haina maana ni kudanganya, bali ni kuwasilisha dhamira kwa kutumia mbinu za kisanaa na, hususani katika fasihi, hujulikana kama fani ili kuleta hamu na hamasa kwa msomaji kuvutiwa kuisoma kazi husika na kuzipata barabara dhamira zilizolengwa na mtunzi wa kazi husika. Shafi Adam Shafi ni miongoni mwa watunzi wa kazi za fasihi, hususani riwaya, ambaye amewasilisha dhamira zinazohusu maisha ya kila siku ya wanajamii. Matabaka Katika Jamii Kwa hakika, matabaka ni dhana inayorejelea mgawanyiko katika jamii kwa makundi ya jamii, kubaguana kwa misingi ya kidini, kipato, kabila, elimu, jinsia, rangi na mahali atokako mtu na kadhalika (Sengo, 1987). Dhanna ya matabaka inafafanuliwa vizuri na Karl Marx kwa maelezo kuwa matabaka katika jamii hutokea pale ambapo baadhi ya wanajamii wanakuwa na kipato kikubwa zaidi kuliko wengine hasa kutokana na unyonyaji unaofanywa na kundi lililo na uwezo wa fedha katika jamii dhidi ya tabaka masikini (Wamitila, 2002). Hali hii hufika mbali na kulifanya kundi au jamii ya watu tajiri kujiona kuwa wao ni bora kuliko watu masikini katika jamii na hivyo, kuwatazama watu hawa kama ni watumwa wao na hawana thamani ya ubinadamu walionao wao. Shafi Adamu Shafi ni miongoni mwa watunzi wa kazi za fasihi ambaye anaisawiri dhamira hii kwa mapana na marefu. Miongoni mwa aina za tabaka anazoeleza Shafi Adam Shafi, ni zile za baina ya jamii ya Kihindi na Kiswahili ambapo, jamii ya Kihindi hujiona kuwa yenyewe ni bora kuliko jamii ya Kiswahili. Katika Vuta N’kuvute, anaeleza kwamba: “Si kama Yasmini alipenda maisha ya kukaa ndani au Mwajuma alipenda kutoka peke yake na kumuacha ndani tu kama kizuka, la hasha. Kila mmoja kati yao alipenda kutoka na kwenda kutembea na mwenzake, lakini Yasmini alifikiri kwamba labda Mwajuma hakupenda kutoka na yeye ili asije akamvunjia starehe zake. Na Mwajuma naye alichelea kumtajia Yasmini mambo ya kwenda kutembea, akifikiri kwamba, kwa vile yeye ni mtoto wa Kihindi asingelipenda kuonekana amefuatana na mtoto wa Kiswahili kwa hofu, Wahindi wenzake wasije wakamsema” (1999:33). Katika dondo hili tunaoneshwa kwamba upo ubaguzi wa wazi baina ya Waswahili na Wahindi. Utabaka huu unajidhihirisha hata katika kuongozana tu baina ya Mswahili na Mhindi kwamba ni kitu ambacho kinaweza kumfanya Mhindi akatengwa na jamii ya Wahindi wenzake. Haya yanathibitishwa na mawazo ya Mwajuma kwamba, alihofu kumweleza Yasmini afuatane naye katika randaranda zake akihofu kwamba Mhindi huyu ataonekana na Wahindi wenzake kuwa amefuatana na Mswahili na hivyo kutengwa na jamii hiyo. Mawazo hayo yanatupeleka mbali na kutufanya tujiulize swali kuwa, hivi kuna ubaya gani, kwa Mswahili kufuatana na Mhindi hali ya kuwa Wahindi huwachukuwa Waswahili na kuwaajiri kama watumishi wa ndani, ambao huwapikia chakula pamoja na kuwafanyia shughuli nyingine mbalimbali. Kwa hakika, huu ni ubaguzi wa hali ya juu sana ambao haustahiki kuwapo katika jamii hizi mbili ambazo zinaishi katika nchi moja. Nadharia ya Dhima na Kazi (Sengo, 2009), inatufahamisha kwamba, ubaguzi huu haufanywi kwa kubahatisha bali ni kwa dhima maalumu. Dhima hiyo ni ile ya kuwafanya Wahindi waonekane kuwa wao ni watu bora zaidi na Waswahili ni watu wa chini. Kutokana na hali hiyo, Wahindi wataheshimiwa na kutukuzwa na Waswahili katika maisha yao ya kila siku. Si hivyo tu, bali pia Yasimini naye anaonesha kwamba, akifuatana na Mwajuma atamfanya Mwajuma asifanye starehe zake kwa uhuru kwa kuwa atakuwa amefuatana na Mhindi ambaye ni mtu anayeheshimika sana katika jamii. Kimsingi, kwa uhusiano uliopo baina ya Mhindi na Mswahili tangu kukutana kwao na kuishi pamoja, katika nchi moja, Mhindi ni mtu anayeheshimika sana na kinyume chake humdharau sana Mswahili na kumuona kama mtu asiye na maana. Yasmini angefuatana na Mwajuma ingekuwa ni kikwazo kikubwa kwa Mwajuma kufanya mambo yake ya ajabu ambayo amezoea kuyafanya na kwa kufanya hivyo angekuwa anamkera. Mawazo hayo ni dhahiri kwamba, yanatokana na Saikolojia ambayo, tayari wawili hawa, kila mtu anayo kutokana na makuzi na malezi aliyoyapata kutoka kwa wazazi na jamii yake kwa ujumla. Yasmini amelelewa katika utamaduni wa kuwaona Waswahili kuwa ni watu duni ambao hapaswi kuwa na uhusiano nao wa aina yoyote ile. Na Mwajuma naye amelelewa katika utamaduni wa kufahamu kwamba, Wahindi ni watu wa tabaka la juu ambao hawapaswi kuchanganyika na Waswahili. Hivi ndivyo wawili hawa walivyolelewa na hawawezi kwenda kinyume na malezi haya kwa urahisi. Sigmund Freud kama anavyonukuliwa na Wamitila (2002a) anaeleza kwamba, makuzi ya mtoto yana mchango muhimu katika kumjenga Kisaikolojia ambayo ataitumia na itamuongoza katika maisha yake ya kila siku. Shafi Adam Shafi, anaendelea kuisawiri dhamira ya matabaka kwa kutolea mfano wa Mama yake Yasmini, kutofahamu kuzungumza lugha ya Kiswahili kwa ufasaha licha ya kuwepo hapo Zanzibar kwa miongo mingi. Anasema: “ ye hakuwa na la kujibu. Alinyamaza kimya akaona heri nusu shari kuliko shari kamili.Waliongozana mpaka ukumbini, walikaa juu ya viti hapo tena bi mkubwa yule yakaanza kumtoka. Umekujisha kufenza nini hapa vevemwenaharamu, umeacha Raza Mombasa umekujisha Zanzibar kufanya uhuni kutilisha sisi aibu. Jamatini Vatu ote nazungumza habari yako, nasema veve siku hizi nafuatana na golo. Toka! Toka kwenda zako! Mimi sitaki hata ona uso yako.Kuranjiso kama veve nakuja tena hapa mimi taita askari, tasema veve miji nataka iba. Muhuni ve, mwenaharamu, toka!” (1999:42-43). Dondo hili laonesha kwamba, mama yake Yasmini, aliyetambulishwa kwa jina la Zenabahi, hakufahamu vizuri lugha ya Kiswahili licha ya kuwa mwenyeji wa Zanzibar kwa miaka mingi na kufanikiwa kuzaa watoto wakubwa kama Yasmini. Hii yaonesha kwamba, mama huyu hakupenda kamwe kuchanganyika na Waswahili na kuzungumza nao hadithi mbili tatu. Iwapo angekuwa anachanganyika na kuzungumza nao, basi ingekuwa ni mzungumzaji mahiri wa lugha ya Kiswahili. Vilevile, maelezo yake yanaonesha utabaka na dharau aliyonayo dhidi ya Waswahili hasa pale anaposema kwamba, jamii ya Wahindi, huko Jamatini imesikitishwa sana na kitendo kilichofanywa na Yasmini na mbaya zaidi, ni kule kutembea ama kuongoza na Mswahili na kwa ujumla kuishi kwa Mswahili huyo. Kutokana na hali hii Yasmini alifukuzwa nyumbani kwao, kama mbwa na kutishiwa kuitiwa mwizi mara tu atakapojaribu kurudi katika nyumba ile. Kutokana na kuliona hili la matabaka, katika kazi hii ya Shafi Adam Shafi, tuliona kuna haja ya kufanya usaili na Mohamed Ravji ambaye ni Mhindi anayeishi Mkunazini Zanzibar na akatueleza yafuatayo: “Unajua bwana mtafiti, watu wengi hasa Waswahili wanashindwa kutuelewa sisi vizuri. Sisi hatuwachukii Waswahili, bali sisi tunapenda kudumisha asili yetu iendelee kuwepo duniani. Si dhani kama kuna mtu ambaye anapenda kuipoteza asili yake. Njia pekee na kubwa katika kutimiza hili ni kuhakikisha kwamba, tunaoana sisi kwa sisi ili kuweza kuidumisha asili hii na tusipofanya hivyo basi sisi tutakwisha. Hii ni sera ambayo, ipo kwa Wahindi wote, wanaoishi katika sehemu mbalimbali duniani na si hapa Tanzania peke yake. Kwangu mimi ninamuona Mswahili kuwa ni mwanadamu na anastahiki kupata heshima zote za kibinadamu, lakini mimi nina utamaduni wangu na yeye ana utamaduni wake (Mohamed Ravji,” 20/04/2013). Maelezo katika dondo hili yanaonesha kwamba, ubaguzi uliopo baina ya Waswahili na Wahindi unatokana na misingi ya utamaduni na si vinginevyo. Wahindi huwazuia watu wao kuwa na mazoea na Waswahili kwa kuhofia kwamba iwapo itatokea Mhindi akaoa au akaolewa na Mswahili, basi asili yao ya Kihindi itaanza kupotea taratibu. Ndio maana Yasmini alionekana kuwa ni msaliti kwa kuonekana anafuatana na Mswahili ingawa alikuwa ni mwanamke mwenzake. Lakini kwa mazoea hayo, wakati wowote anaweza akafika mahali akaolewa na Mswahili. Maelezo ya msailiwa hapo juu yanaonesha kwamba, suala la mtu kuendeleza asili ya jamii yake halina taabu, wala shida yoyote na kila mtu anayo haki ya kufanya hivyo. Maelezo yake hayaoneshi chuki dhidi ya Waswahili na anasisitiza kwamba, yeye binafsi anawaona Waswahili kuwa ni wanadamu kama walivyo wanadamu wengine na wanapaswa kuheshimiwa. Kimsingi, maelezo yalitolewa na msailiwa wetu hapo juu, yanabeba ukweli ambao unaweza kuaminiwa katika taaluma. Hata hivyo, maelezo yake yanapingana na yale yanayotolewa na Shafi Adam Shafi kuwa: “Yasmini hana habari kabisa juu ya kusononeka kwa mapenzi kwa bwana Raza. Mzee huyo alikwisha yeyuka kabisa ndani ya mawazo yake na chambilecho maneno ya wazee, mkoko ndo kwanza ulikuwa ukichanua maua. Yasmini alikuwa kama sasa ndo kwanza ameiona dunia, dunia ya raha na starehe. Leo huku kesho kule; mara kwenye densi, mara kwenye taarab, mara kwenye Beni.Aliondokea kuwa mwari mzuri aliyetiwa unyagoni na Mwajuma na unyago aliucheza vilivyo kwani pindi umkutapo benini, kibwebwe amekikaza kiunoni, unaweza kula yamini kwamba yeye si mtoto wa Kihindi aliyezaliwa akakulia uhindini, akafunzwa kuwa mbali na Mswahili tokea utototi kwake. Kwa wahindi Yaasmini alikuwa asi, aliyevunja mila na miiko yao yote kwa kuchanganyika na Waswahili” (Vuta N’kuvute, 1999:85). Dondoo hili linaonesha kwamba Yasmini alikuwa amelaanika katika jamii yake kwa kitendo cha yeye kuchanganyika tu na Waswahili pasipo hata kusikia kwamba labda ameaolewa na Mswahili. Kitendo cha yeye kuchanganyika tu na Waswahili ni dhambi kubwa isiyosemeka wala isoyosameheka kwa wazazi wake na jamii yote ya Wahindi. Hii ni tofauti na maelezo tuliyopewa na msailiwa wetu hapo awali kwamba, wao wanachotaka ni kuendeleza utamaduni na asili yao na si kwamba wanajitenga na Waswahili. Yasmini hakuwa na nia ya kupoteza asili na kwa kuchanganyika kwake na Waswahili ilikuwa ni njia ya kujihifadhi baada ya kufukuzwa kwao, kutokana na kumuuacha Bwana Raza. Tunayasema haya, kwa sababu Yasmini alipotoka Mombasa hatua ya Kwanza alifika nyumbani kwa mjomba wake na jambo la kusikitisha ni kwamba, alifukuzwa kama fisi bila hata ya kupewa chakula. Ni baada ya kufukuzwa nyumbani kwao, ndio akaamua kutafuta hifadhi kwa rafiki yake Mwajuma, ambaye alikuwa na ukarimu uliotukuka. Dondo hili pia linaonesha kuwa Yasmini aliyazoea vizuri maisha ya Uswahilini kiasi cha mtu kutofikiri kwamba, maisha yale ameyaanza juzi tu, na si siku nyingi. Hapa, Yasmini alipata uhuru wa kufanya mambo mbalimbali aliyotaka kuyafanya bila ya kuzuiwa na mtu kama ilivyokuwa akiwa nyumbani kwao. Maisha haya, Yasmini aliyaona kuwa ni mazuri sana ikilinganishwa na yale ya Uhindini ambayo yalimfanya kuwa ni mtu wa kufungiwa ndani. Tabia hii ya Yasmini, kufanya mambo kwa uhuru mkubwa, ilikuwa ni dhambi kubwa mbele ya Wahindi na walitumia nguvu kubwa, kumlaani. Mwishoni mwa dondoo tunaoneshwa kwamba, kwa upande wa Waswahili, wao walimuona Yasmini, kama mfano mzuri wa kuonesha namna watu wa jamii mbalimbali wanavyoweza kuungana pamoja na kuishi maisha ya amani na upendo, bila ya taabu wala mashaka ya aina yoyote. Kwa Waswahili, ilikuwa ni kazi ngumu, kumuona Mhindi anaishi na Waswahili na kustahamili maisha ya dhiki ya Uswahilini kama alivyofanya Yasmini. Hata rafiki zake wenyewe akina Mwajuma, Denge na wengine hawakuamini kumuona Yasmini akiishi maisha ya aina hiyo. Ni maisha ambayo yalitegemea bahati nasibu, na hisani kutoka kwa marafiki na wakati mwingine, walipitisha siku bila kupata chakula. Shafi Adam Shafi, anaendele kuisawiri vilivyo dhamira ya matabaka katika jamii, pale anapotuonesha katika jamii ya Zanzibar zilikuwepo kumbi maalumu za starehe kwa ajili ya watu wenye hadhi fulani na wasio na hadhi hiyo walizuiwa kuingia katika kumbi hizo. Hii inatokana na imani waliyokuwa nayo wahusika kwamba kuchanganyika na Waswahili ni kujidhalilisha na pia watakereka na kutoipata starehe yao kama walivyodhamiria. Shafi Anasema: “Leo tumedhamiria kwenda Karimjee Club. Huseni alicheka sana na kusema, Tokea lini Karimjee Club wakaingia watu kama nyinyi? Kwani hamjui nyumba ile ni ya watukufu tu? Ndo maana tumetia vitu vyote tuonekane kama hao wanaokubalika huko, Mambo alijibu akiikaza vizuri tai yake” (Vuta N’kuvute,1999:131-132). Dondo hili linaonesha kwamba, katika ukumbi wa starehe wa Karimjee, hakurususiwa mtu hohehahe, kuingia katika ukumbi huo bali watu matajiri tu ndio waliingia katika ukumbi huo wa starehe. Watu waliostahili kuingia katika kundi hili walijulikana kwa jina maarufu la “watukufu”. Jambo la kujiuliza hapa, ni kwamba, hivi katika dunia kuna watu ambao ni watukufu na wengine wasio watukufu? Bila shaka, kauli hii inaonesha utabaka uliopo katika jamii kiasi cha kuwepo watukufu na wengine wasio watukufu na pengine majina yao stahiki ni walala hoi au hohehahe. Shafi Adam Shafi, anajenga picha kwamba, yapo mambo mengi ambayo yanaonesha jamii fulani ni tukufu kuliko nyingine na mojawapo ni mavazi. Kumbe, mtu ambaye anahesabika kama hohehahe katika jamii anaweza kubadilika na kuwa mtukufu kwa kuvaa, mavazi mazuri yanayoendana na watufuku hao. Haijalishi mavazi hayo ni yake, au ameazima, bali kutokana na kupendeza kwake tu, tayari amekwisha kuwa mtukufu. Kwa yakini, Shafi anatufanya tupate tafakuri kubwa sana kuhusiana na suala hili. Hivi ni kweli kwamba, utu wa mwanadamu unatoweka kutokana na mavazi anayovaa? Hii inaonesha ndivyo kwa sababu Denge pamoja na kundi lake waliruhusiwa kuiingia katika ukumbi wa Karimjee kutokana na kuvaa nguo nzuri zilizosawiriana na zile wavaazo wanaoitwa watukufu. Tunasema hivi kwa sababu, mlinzi hakumzuia Denge kuingia ndani ya ukumbi, baada ya kumuona namna alivyovaa na kwa mbwembwe, Denge alitanguliza salamu ya Kiingereza kwa mlinzi yule. Jambo hili lilituvutia sana tukaona ipo haja ya kuzungumza na wasailiwa ili kuona kama jambo hili bado linatokea katika jamii. Bi. Zainab Juma wa Mwanakwerekwe huko Zanzibar alieleza: “Katika jamii ya siku hizi, mambo kama haya bado yapo ila yamebadilika kidogo tu. Wahindi na Wazungu bado wanayomaeneo yao ya starehe ambayo Mswahili wa kawaida haruhusiwi kuingia. Hata hivyo, kwa Waswahili ambao wanauwezo na mamlaka katika serikali wao wanaruhusiwa kuingia katika kumbi hizo za Wazungu na Wahindi. Hali imekuwa hivi kwa sababu kumbi hizo zinafanya biashara na yoyete mwenye uwezo wa kumudu gharama katika kumbi husika basi anaruhusiwa kufanya hivyo bila kikwazo chochote. Zama zilizopita, ukoloni ulikuwa umeshika hatamu na Mswahili alionekana kuwa ni mtumwa tu na alistahili kuishi maisha ya kitumwa sio ya kifahari kama ya watawala. Kumbuka kwamba, haya yalifanyika wakati Mswahili akiwa katika nchi yake na waliomfanyia walikuwa ni wageni. Baada ya uhuru kupatikana mambo haya kwa kiasi kikubwa yamepungua, kama nilivyosema, ubaguzi bado upo kwa namna fulani. Mtu masikini hawezi kuingia katika kumbi hizo bali wale matajiri tu. Siku hizi kumekuwepo utabaka mwingine wa Waswahili kwa Waswahili ambapo wapo wale wa tabaka la juu na wengine wa tabaka la chini. Ukitazama sekta ya elimu kwa mfano, utaona kwamba watoto wa masikini, husoma katika shule ambazo hazina vitendea kazi stahiki na hivyo kuishia kupata elimu duni huku watoto wa matajiri, wakisoma katika shule nzuri zenye hadhi mpaka nyingine zinaitwa za kimataifa na kupata elimu nzuri inayowafanya kuendelea kuwa na maisha mazuri daima. Hii ni baadhi tu ya sekta niliyoitolea mfano, lakini mifano mingi zaidi inapatikana katika sekta nyingine ambazo sijazitaja” (Zainab Juma, 21/04/2013). Maelezo ya mtafitiwa huyu yanaonesha kwamba suala la matabaka katika jamii limebadilika sura tu lakini makali yake bado yapo (Diegner, 2011). Ilikuwa katika kipindi cha ukoloni ambapo unyonyaji wa kitabaka ulifanywa na Wakoloni lakini leo unafanywa na Waswahili dhidi ya Waswahili wenzao. Mtafitiwa wetu, anakwenda mbali zaidi na kueleza utabaka uliopo katika mambo ya msingi, katika maendeleo ya taifa, ikiwemo suala la elimu kwa watoto na wanajamii kwa ujumla. Maelezo haya yanaungwa mkono na Kalegeya (2013) ambaye anaeleza kwamba, hali ya utabaka katika jamii imekuwa mbaya zaidi katika kipindi hiki cha utandawazi, ikilinganishwa na hata ilivyokuwa katika kipindi cha ukoloni. Anaendelea kueleza kwamba, ni katika kipindi hiki, ambapo lipo kundi dogo la wananchi, ambao humiliki na kuhodhi rasilimali nyingi za taifa, huku kundi kubwa la watu likiwa halina haki ya kumiliki na kunufaika na rasilimali hizo. Hali hii inaifanya jamii kuwa na hali mbaya ya maisha kutokana na watu wachache, kunufaika na rasilimali za taifa huku watu wengi wakigubikwa na umasikini usiosemeka. Shivji (2002) anashadidia maelezo haya kuwa, kutokana na watu wachache kumiliki na kuhodhi rasilimali za taifa. Nchi yetu hivi sasa imekuwa na matabaka ya aina mbili, yaani, tabaka la walalahoi na walalakheri. Katika hali kama hiyo,nchi haiwezi kuwa chini ya misingi ya usawa na haki miongoni mwa raia wake. Ipo haja ya msingi, ya kujaribu kutazama namna bora ambayo itasaidia kupunguza, kama sio kuondosha kabisa, hali hii ya matabaka katika jamii. Miongoni mwa mdau mkubwa, ambaye anaweza kushughulikia suala hili ni serikali, ambayo ndio iliyopewa dhamana ya kusimamia rasilimali za taifa na kuhakikisha kwamba zinatumika kwa kuwanufaisha wananchi wote. Baada ya serikali, wapo wadau wengine ambao ni Mashirika yasiyo ya Kiserikali, Vyama vya Kiraia na wananchi kwa umoja wao. Maelezo kuhusiana na dhamira ya matabaka kama inavyosawiriwa na Shafi Adam Shafi, yamewasilishwa kwa kiwango cha kutosheleza mahitaji ya utafiti huu. Shafi anatuonesha utabaka wa kijamii pale ambapo jamii ya Wahindi inajiona kuwa ni bora zaidi kuliko jamii ya Waswahili na kutoruhusu watu wake kuchanganyika na Waswahili. Hali hii ilikwenda mbali, mpaka ikafikia mahali kila jamii kati ya mbili hizi ina makazi yake, sehemu zake za starehe na hata maduka ya kununulia vifaa na bidhaa mbalimbali kutaja kwa uchache. Ndoa ya Kulazimishwa Dhamira nyingine inayojitokeza katika riwaya ya Vuta N’kuvute ya Shafi Adam Shafi, ni ndoa ya utotoni tena ya kulazimishwa kwa Yasmini kuolewa na Raza ambaye kiumri alikuwa sawa na babu yake. Mlacha (1996) anaeleza kwamba, ndoa ni makubaliano baina ya mwanamke na mwamamume, kwamba wapo tayari kuishi pamoja na kuanzisha familia ambapo mmoja atakuwa mama na mwingine atakuwa baba katika familia hiyo iliyoanzishwa. Mlacha (tumeshamtaja) anaendelea kueleza kwamba katika jamii mbalimbali duniani ndoa ni jambo linaloheshimiwa sana na hupewa hadhi ya pekee katika jamii husika. Mwanamke au mwanamume ambaye amefikisha umri wa kuoa au kuolewa na akawa hajafanya hivyo huonekana kama mhuni na asiyestahiki kupatiwa heshima stahiki katika jamii yake. Mlacha (ameshatajwa) anaendelea kueleza kwamba, baada ya kuoa au kuolewa, wahusika walitaraji na kutegemea kupata mtoto na jamii yao pia iliwatarajia hivyo. Iwapo haitatokea kupatikana kwa mtoto katika familia husika, basi ilionekana kuwepo kasoro na haraka mwanamke ndiye aliyeonekana kuwa na kasoro, na kamwe mwanamume hakutajwa kuwa na kasoro yoyote, ingawa uwezekano wa mwanamume kuwa na kasoro pia ulikuwepo (Koda, 2000). Kutokana na umuhimu wa ndoa kama ilivyoonekana katika jamii baadhi ya watoto wa kike waliozwa wakiwa wadogo tu, tena pasipo ridhaa yao, maadamu wazazi wamekwisha kuamua; mtoto hawezi kupinga hata kama hakupenda kitendo hicho.Shafi Adam Shafi ni miongoni mwa watunzi wa riwaya ya Kiswahili ambaye ameisawiri vilivyo dhamira ya ndoa, hasa zile za watoto wa kike kuozwa wakiwa katika umri mdogo, tena kwa kulazimishwa. Shafi Adam Shafi anasema: “Mara tu baada ya kuvunja Ungo, Yasimini aliozwa mume. Alikuwa mume wa jamii yake ya Ithinaashiria ambaye alikuwa akiishi jirani naye hapo Mtendeni. Alikuwa ni mume asiyelingana naye hata kidogo. Si kwa umri wala tabia, kwani wakati Yasmini ni kigoli wa miaka kumi na tano tu, mumewe bwana Raza alikuwa zee la miaka hamsini na mbili. Wakati bwana Raza keshazeeka, Yasmini alikuwa mtoto mbichi asiyeelewa kitu chochote. Kukubali kwake kuolewa ilikuwa ni kwa sababu ya kuwaridhi wazee wake tu. Yeye mwenyewe hakuona fahari ya kuolewa na mzee anayeweza kumzaa. Hakupenda kufuatana na mumewe pahala popote na hata ile siku inayotokea wakeenda senema, basi yeye hapendi kukaa karibu naye” (Vuta N’kuvute, 1999:01). Dondoo hili linaonesha kwamba, Yasmini aliozwa kwa mwanamume asiye chaguo lake kwa kulazimishwa na wazazi wake. Yasmini alifanyiwa kitendo hicho akiwa na umri mdogo kabisa katika maisha yake, asiyekuwa na ufahamu na utambuzi wa aina yoyote ile. Kwa wataalamu na watafiti wa masuala ya kijamii na kijinsia, hukiona kitendo hiki kama ukatili wa kijinsia kwa kuwa kinamkosesha mtoto wa kike haki ya kupata elimu na kuweza kuwa na uamuzi wake mwenyewe katika maisha (Ngaiza, 2002; 2003; 2004). Kitendo hiki pia, kinamfanya mtoto wa kike kuathirika kisaikolojia na kutokujua nini cha kufanya katika maisha yake (Ramadhani, 2013). Yasmini aliozwa kwa mwanamume ambaye alikuwa ni wa madhehebu na kabila lake, yaani, Mhindi mwenzake. Jambo hili liliwafanya wazazi wake wafurahi sana kuona likitokea katika maisha ya mtoto wao mpendwa, ingawa yeye binafsi hakupenda kuona suala la kuolewa na mzee likitokea katika maisha yake. Dondoo hili linatufanya tujiulize maswali kwamba, hivi ni kwa nini wazazi wa Yasmini waliamua kumuoza binti yao kwa mwanamume ambaye hakuwa rika lake? Je, wazazi hawa waliona kwamba, binti yao hatapata mwanaume wa chaguo lake, ambaye atamuoa, mpaka aolewe na mzee, mwenye umri sawa na babu yake? Bila shaka, majibu ya maswali haya yanaweza kuwa ya namna mbalimbali. Kwa maoni yetu tunaona kwamba, Yasmini aliozwa kwa mume huyu kwa kuwa wazazi wake walioogopa kuwa, anaweza kuja kuolewa na Mswahili na si Mhindi. Hivyo, wakaona ni bora aolewe na Bwana Raza, ambaye tayari alikuwa na nia ya kufanya hivyo na alihitaji sana kuwa na mke mzuri kama alivyokuwa Yasmini. Kama sababu haikuwa hii basi ilikuwa ni ipi? Bwana Raza hakuwa tajiri, bali alikuwa na duka la kuuza bidhaa ndogondogo kwa wananchi walioishi jirani naye pale Mtendeni. Pengine tungesema, wazazi waliamua kumuoza Yasmini kwa Raza kwa sababu ya uwezo wa mali. Hata hivyo, Raza hakuwa na mali, mpaka alipofanyiwa mpango na Mjomba wake kuhamia Mombasa, na kupatiwa mtaji wa kutosha kufungua biashara ya kuuza mboga na matunda, ndipo kidogo maisha yakawa mazuri. Jibu pekee linabaki kuwa, Yasmini aliozwa kwa Bwana Raza kwa sababu tu alikuwa ni Mhindi mwenzake na hata kama, yeye hakumtaka basi wazazi wake waliona kwamba hiyo ndio njia pekee ya kumfanya binti yao aendelee kubaki Uhindini. Vilevile, katika dondoo hili tunaelezwa kwamba, ndoa za kulazimishwa hazipo katika jamii ya Waswahili peke yake bali katika jamii mbalimbali duniani ikiwemo ile ya Wahindi. Wazazi huamini kwamba, wao wanamamlaka ya kumpangia mtoto wao maisha, huku mtoto akiwa hana haki ya kuchagua aina ya maisha anayotaka. Kwa kawaida, mtoto mwenye adabu na utii ni lazima atii kile anachoambiwa na wazazi wake. Yasmini alitii na kwa maneno yake mwenyewe, anaeleza kwamba, alimkubali bwana Raza, kwa sababu ya kuwaheshimu wazazi wake, lakini si kwa kumpenda bwana huyo kwa dhati. Huu bila shaka, ni utii wa hali ya juu ambao mtoto anapaswa kuuonesha kwa wazazi wake hasa mtoto huyo anapokuwa ni mtoto mwenye adabu na heshima. Hata hivyo, mtoto huyu huyafanya haya kwa kufurahisha mioyo ya wazazi wake huku yeye binafsi akiumia ndani ya moyo wake. Kitendo hiki kinamfanya mtoto kuwa na mgogoro wa nafsi na kumfanya kuwa muoga kuchukua uamuzi ambao utamsaidia katika maisha yake. Bila shaka, hii ni athari ya mfumo dume, kwa kuwa hata inavyoonekana mjomba wake Yasmini ndio alikuwa msimamizi mkubwa wa kutaka Yasmini aozwe kwa mume mzee. Kwani pale Yasmini alipoamua kuachana na Bwana Raza na kurudi nyumbani alifukuzwa na kutosikilizwa hata kidogo na mjomba wake. Utamaduni wa jamii nyingi za Afrika umekuwa ukimnyima mwanamke nafasi ya kushiriki katika maamuzi yanayohusu maisha yake (Shao, 2003; 2004; 2010). Tulifanya usaili na Mkaazi mmoja wa Chumbuni Zanzibar, kuhusiana na suala la wazazi kuwalazimisha watoto wao kuolewa na watu wasiowataka, kwamba limefikia wapi katika jamii iliyopo hivi sasa na nini mtazamo wa wanajamii kuhusiana na suala hili. Mkaazi huyu alitueleza kwamba: “Katika jamii yetu hapa Zanzibar, bado wapo baadhi ya wazazi ambao, huwachagulia watoto wao mume au mke ingawa si kwa kiasi kikubwa kama ilivyokuwa katika miaka ya nyuma. Wazazi humchagulia mtoto wao mchumba na hatimaye mume au mke kwa madai kwamba, wao ndio wanaomjua mchumba mwenye maadili na ambaye atamtunza vizuri mwenzi wake. Vilevile, wazazi hufanya hivyo kwa kuwa wanaamini kwamba, mtoto wao bado hajawa na uwezo wa kiakili wa kufahamu ni yupi anayefaa kuwa mke au mume mwema na wao ndio wajuao. Hata hivyo, katika kipindi hiki cha utandawazi watoto wengi wa kike na kiume hawakubali suala la kuchaguliwa mke au mume na badala yake huchagua wao wenyewe” (Shaaban Thabiti, 21/04/2013). Katika dondoo hili, tunafahamishwa kwamba, hata katika jamii ya leo mambo ya wazazi kumchagulia mtoto wao mchumba bado yapo, ingawa yamepungua ikilinganishwa na ilivyokuwa katika miaka michache tu, iliyopita. Hii imetokana na kuingia kwa utandawazi hapa nchini ambao unampa mtoto uhuru na ufahamu wa kuona mambo tofauti na ilivyokuwa katika kipindi kabla ya masuala ya soko huria yaliyoletwa na utandawazi (Kalegeya, 2013). Vijana wa siku hizi hujifunza mambo mbalimbali kupitia vyombo vya habari na kuona wenzao wa nchi nyingine wanavyokuwa na uhuru wa kuchagua wachumba bila kuingiliwa au kupangiwa na mtu. Ni dhahiri tumeona katika tamthilia nyingi za Ulaya na mataifa mengine yaliyoendelea ambapo, si msichana wala mvulana, hupigania penzi la yule anayempenda na kuhakikisha kwamba analipata na kulilinda. Miongoni mwa tamthilia hizo ni LA Revenge, Days in our Lives na REBECCA, kuzitaja kwa uchache. Kwa kuzitazama tamthilia za namna hii, hakuna mzazi ambaye ataweza kumlazimisha na kumsukuma mtoto wake aolewe na mtu asiyempenda akakubali kufanya hivyo. Hata hivyo, sehemu kubwa ya nchi zetu, bado ni vijijini ambapo hakuna umeme unawawezesha wanajamii kutazama tamthilia kama hizo kama ilivyo katika maeneo mengi ya mijini. Hii ni sawa na kusema kwamba katika jamii za vijijini ipo idadi kubwa ya watoto, hasa wa kike, kulazimishwa kuolewa na watu wasiowapenda au wasiokuwa chaguo lao. Si hivyo tu, bali pia dondoo lililopo hapo juu pia linatueleza kwamba wazazi huwachagulia watoto wao wake au waume kwa sababu watoto hao wanakuwa bado hawajakomaa kiakili kiasi cha kuweza kufahamu ni mke au mume yupi ambaye anafaa. Mawazo haya, tunakubaliana nayo moja kwa moja. Wazazi wa Yasmini walifanya kitendo cha kumlazimisha Yasmini aolewe na Bwana Raza kwa sababu walifahamu vizuri tabia za Raza. Yasmini hakuwa na uwezo wa kiakili, kutambua ni yupi mume mwema na yupi si mwema. Jambo la msingi la kujiuliza hapa ni kwamba, kama Yasmini hajakua kiakili kiasi cha kufahamu ni yupi hasa mume mwema, atapata wapi akili ya kuweza kuishi na mume ambaye amemzidi, si tu kwa umri na tabia, bali pia ufahamu kuhusu maisha. Maisha ya ndoa ni jambo gumu kidogo, ambalo linamuhitaji kila anayeingia katika ndoa kuwa makini na akili za kutosha kuweza kuhimili mikiki ya ndani ya ndoa (Lyatuu, 2011). Kwa maoni yetu, tulidhani kwamba ingekuwa vema kama wazazi wa Yasmini wangefikiri kwa namna kama hii, basi ingekuwa busara kwao kutomuozesha binti yao kwa mtu mwenye umri mkubwa sawa na babu yake. Ni jambo la aibu kubwa, kwa mzee kama Raza kumuoa mtoto wa kike ambaye bado hajayajua maisha ya kiutu uzima. Vilevile, katika dondoo la Shafi Adam Shafi, hapo juu, linatuonesha tamaa za kingono alizokuwa nazo Bwana Raza kwa watoto. Wazazi wengine bila ya kufahamu, wanawakabidhi watoto wao kwa watu ambao wanatamaa za kingono hujikuta wanawalazimisha watoto wao kuolewa kwa lazima na watu hao. Tamaa za kingono, huwa zinamwisho wake na pale zinapokwisha basi binti huonekana si chochote si lolote mbele za mume huyo ambaye tayari ni mtu mzima kupindukia. Sengo (2012) katika moja ya mihadhara yake aliyopata kuitoa huko Pemba alisema kwamba: “Wapo baadhi ya wasichana, ambao, kwa upendo na utashi wao wenyewe hupenda kuolewa au kutoa miili yao kufanya starehe za kingono na watu wazima kutokana na ukarimu au jambo lolote lile ambalo watu wazima hao wamelifanya kwa binti husika. Anaendelea kueleza kwamba, kwa mwanamke, zawadi kubwa kumpatia mtu aliyemtendea jambo kubwa katika maisha yake huwa ni kujisabilia mwili wake kwa mwanamume aliyemtendea jambo hilo. Hakuna shukurani au zawadi iliyobora zaidi, ya kumpatia mwamamume aliyemfanyia mambo makubwa katika maisha. Kwa mantiki hiyo, binti mwenye umri mdogo anaweza kumpenda mtu mzima asiye wa makamo yake kutokana na ukarimu. Hata hivyo, si jambo jema kwa mzee mwenye, umri kama wa Raza na kuendelea kukubali shukurani ya namna hiyo, kama ikitoewa na binti ambaye alimsaidia katika maisha au alimfanyia jambo kubwa, ambalo hawezi kulisahau katika maisha yake. Kukubali shukurani au zawadi hiyo ni utovu wa nidhamu ambao utaoneshwa na mzee huyo, ambaye, popote pale aendapo ataitwa mtu mzima hovyo kwa misemo ya siku hizi’ (Sengo, 12/03/2012). Maelezo ya Sengo (2012) yanaonesha kukiri kwamba, si jambo jema kwa mzee mwenye umri kama wa Raza, kumuoa au kuwa na uhusiano wa kimapenzi na binti ambaye ni sawa na mjukuu wake. Mawazo ya Sengo (tumeshamtaja) yana ukweli ambao unaaminika kitaaluma na yanatupatia mwanga zaidi wa kuyapeleka mbele mawazo yetu. Kwanza, ni ukweli kwamba mzee kama Raza hawezi kuwa na nguvu, za kutosha kumridhisha binti mdogo kama alivyo Yasmini. Itakumbukwa kwamba, Yasmini alikuwa ni binti mdogo wa miaka kumi na tano tu, na ndio kwanza alikuwa amevunja ungo. Msichana huyu alikuwa ni barobaro ambaye, bila shaka, alihitaji kijana mwenzake ambaye atamtosheleza kimapenzi. Kwa hakika, kwa maelezo ya Sengo, si jambo jema kwa mzee kama Raza kumuoa mtoto mdogo kama Yasmini. Kwa kuongezea, hata katika shauri za kiafya, zinaonesha kwamba mzee kama Raza anapokuwa na uhusiano na mwanamke mdogo, kama Yasmini, basi anaweza kupata matatizo ya shinikizo la damu, ugonjwa wa kisukari, kiharusi na hata kupoteza maisha kabisa. Hii inatokana na ukweli kwamba, katika tendo la ndoa bwana huyuRaza, atalazimika kutumia nguvu nyingi ikilinganishwa na uwezo wake, jambo ambalo litasababisha mapigo ya moyo kuwa makubwa. Kutokana na hali hii anaweza kupata maradhi hatarishi kwa afya yake na kuyatia maisha yake mashakani. Kwa msingi huu basi, ni vyema wazee wakaoa au wakaolewa na watu wa makamu yanayowiana ili kujiepusha na matatizo ya kiafya yanaweza kuwapata. Kwa upande wa binti ambaye amelazimishwa kuolewa na mwanaume ambaye yeye binafsi hajampenda, naye hupata athari mbalimbali. Athari ya kwanza na mbaya zaidi, ni ile ya kisaikolojia ambayo inaweza kumfanya binti hata akachukua maamuzi ya kuupoteza uhai wake (Lyatuu, 2011). Binti kama Yasmini alikuwa akikaa ndani tu bila kutoka nje na huko ndani akijiuliza maswali mbalimbali ambayo majibu yake hayapatikani kwa urahisi na hivyo kuishia kuumia ndani kwa ndani. Hali hii, kwa hakika, hufanya mtu kukosa raha na kutamani hata kuupoteza uhai kutokana na kutoona sababu ya kufanyiwa hivyo anavyofanyiwa, hali ya kuwa ana haki ya kuamua mwenyewe juu na hatima ya maisha yake. Haya yanathibitika pale Shafi Adam Shafi anaposema: “Kwa Yasmini kimya kile kilikuwa cha sauti tu, kwani kichwani mwake mlikuwa mmejaa mawazo yaliyokuwa yakisokotana na kumfanyia kelele ambazo mtu yeyote hakuweza kuzisikia ila yeye mwenyewe. Aliondoka juu ya kiti alichokuwa amekikalia na kulala kitandani akati akigaragara juu ya kitanda kile, alichukua mmoja wa mito miwili iliyovikwa, foronya rangi moja na ile ya shuka na kuukumbatia halafu akajilaza kifudifudi” (Vuta N’kuvute, 1999:20-21). Dondoo hili linaonesha kwamba, Yasmini alikuwa na mawazo mengi yakipekecha kichwa chake, kiasi cha kufananishwa na kelele nyingi ambazo alizisikia zikipigwa masikioni mwake huku watu wengine, wasisikie sauti hizo bali yeye mwenyewe tu. Picha inayojengwa hapa na Shafi Adam Shafi inalenga kuonesha wasomaji wake ukubwa wa athari ambayo huipata mtu aliyeingia katika ndoa ya kulazimishwa bila ya kupenda yeye mwenyewe. Ukubwa huu wa athari za kisaikolojia unaonekana pia pale Yasmini alipotaka kulala lakini usingizi haukupatikana na badala yake aliishia kugaragara kitandani. Hii ni kutokana na mawazo yake kuwa mengi na asijue njia muafaka ya kuchukua kwa sababu tayari amekwishaingia katika matatizo na wazazi wake na wakati huo huo anafikiri juu ya hatima ya maisha yake. Shafi Adam Shafi anasema: “Yasmini alitoka, huku nyuma, mama yake akiendelea na matusi. Aliondoka pale mnyonge akiona ule n’do mwisho wa maisha yake Uhindini. Aliona dunia imempa mgongo na maisha yake yote yametawaliwa na unyonge na bahati mbaya. Kwanza, kuozwa mume mzee asiyemtaka na aliposhindwa kukaa naye na kurudi kwao, mjomba wake alimfukuza na leo kaja kwa mama yake amemfukuza.Sasa hana mwingine tena. Alijiuliza moyoni mwake. “Nimemkosea nini Mungu wangu? Eh! Mungu wee, unyonge gani huu unaonionesha. Yasmini sasa hakuwa na mwingine wa kumtegemea isipokuwa Mwajuma, lakini mpaka lini ataendelea kumtegemea? Alijiuliza. Mwanamke mwenzake, mjane kama yeye, hana mbele wala nyuma” (Vuta N’kuvute,1999: 43). Katika dondoo hili, Shafi Adam Shafi, ameeleza mambo yasiyopungua matano ambayo yanaranda katika kichwa cha ya Yasmini na yanapita katika kichwa chake na yote yamesababishwa na ndoa ya kulazimishwa. Mambo hayo ni kuozeshwa mzee asiyemtaka, kumuacha mume huyo na kurudi kwao, kufukuzwa na mjomba wake, kufukuzwa na mama yake na suala la mpaka lini ataendelea kuishi kwa kumtegemea Mwajuma ambaye naye ni mjane kama alivyo yeye. Mambo yote haya, kukaa katika kichwa cha mtu mmoja, tena mtoto kama alivyo Yasmini, ni hatari kubwa katika saikolojia ambayo huweza kusababisha hatari mbalimbali katika ubongo wa mhusika (Wamitila, 2002a). Kimsingi, katika aya hii tuliyoidondoa, Shafi Adam Shafi anaonesha ubunifu wa hali ya juu pale ambapo anaweza kuwasilisha mawazo au matukio matano katika aya moja tu. Wamitila (2007) aneleza kwamba hii ni mbinu ya kisanaa ambayo hupatikana katika riwaya za kisasa au za kitandawazi kama zinavyofahamika kwa jina jingine. Anamtaja mtunzi mashuhuri wa kutumia mbinu hii katika utunzi wake wa riwaya kuwa ni Euphrase Kezilahabi hasa katika riwaya zake za Nagona (1990) na Mzingile (1991). Kwa hakika, dhamira hii imeelezwa kwa kutolewa maelezo ya kina juu ya ndoa za kulazimishwa na athari zake kwa wahusika ambao ni muoaji na muolewaji pamoja na jamii inayowazunguka. Ingawa, katika sehemu hii hatujaeleza juu ya athari za ndoa za aina hii kwa wazazi lakini zipo ambazo pia zinaonekana kutokeza katika maandishi ya Shafi Adam Shafi. Moja kati ya athari hizo ni ile ya wazazi kupata shinikizo la damu kwa kujitakia wao wenyewe. Kwa mfano, mama yake Yasmini anaonekana moja kwa moja kukabiliwa na tatizo hilo kwa sababu yupo katika lindi la mawazo juu ya namna jamii ya Kihindi inavyomtaza mtoto wake. Na kila mara anapokutana na Wahindi wenzake, habari huwa ndio hiyo kwamba mtoto wako ameasi mila na miiko yetu na sasa anaishi na golo. Mapenzi Dhamira ya mapenzi ni miongoni mwa dhamira maarufu kati ya zote zinazopatikana katika kazi za fasihi kama vile riwaya, tamthilia, ushairi na hadithi fupi pamoja na kazi nyinginezo. Dhamira hii imekuwa ikiwasilishwa kwa namna mbalimbali, kulingana na madhumuni ya kila mwandishi anapoandika kazi yake ya fasihi. Kwa mfano, katika fasihi pendwa, kama ilivyo katika kazi ya Shigongo, maarufu kwa jina la, Rais Ampenda Mke Wangu, ni miongoni mwa kazi za fasihi ambazo zinatazama suala la mapenzi kuwa ni la kingono baina ya mwanamke na mwanamme. Pale ambapo kunakuwa na uhusiano wa kingono baina ya wawili hao, basi ndipo panapokuwa na mapenzi na kama hakuna uhusiano huo, mapenzi hakuna. Pia, wapo watunzi wa kazi za fasihi ambao huyatazama mapenzi kwa mapana na marefu huku suala la uhusiano wa kingono kati ya mwanamke na mwanamme likiwa kama sehemu ya uhusiano huo, lakini si jambo kubwa linalopita mambo mengine katika maisha. Kwa mfano, Shaaban Robert ni miongoni mwa watunzi mashuhuri katika fasihi ya Kiswahili ambao wanaheshimika sana kwa kuyaona mapenzi kwa mapana na marefu huku akiyahusisha mapenzi na vitu kama vile, suala la ukweli, upendo, amani, utulivu, heshima, busara na hekima miongoni mwa wanajamii. Maelezo ya kina kuhusiana na mambo haya ameyaeleza vizuri katika kazi zake mbalimbali lakini katika Mapenzi Bora ndimo ambapo amemakinikia zaidi suala hili. Kwa ujumla tunaweza kueleza kwamba, mapenzi katika jamii hutazamwa kwa mtu na mpenzi wake kama mume na mke, mtu na wazazi wake, mtu na jamii yake na mtu na taifa lake (Njogu na chimera, 1999). Katika utafiti huu, tumeyatalii maeneo mbalimbali ya mapenzi na kuyachambua kwa kina kama yanavyojitokeza katika kazi za Shafi Adam Shafi. Shafi Adam Shafi, anaisawiri dhamira ya mapenzi katika Vuta N’kuvute kwa namna mbalimbali lakini kubwa ikiwa ni mapenzi ya kiuhusianao baina ya mwanamke na mwanamme. Yasmini ni msichana mzuri kama alivyopambwa na Shafi; alitamani sana kuwa na mapenzi baina yake na kijana mwenye umri kama yeye ili ayafurahie maisha. Anasema: “Zilimjia fikira za kwamba mtoto mzuri kama alivyo, mwenye mwili mzuri kama ule, leo anaishi maisha ya dhiki na unyonge kama vipi atakosa kupendwa na kijana mwenzake aliye mzuri kama yeye tena aliye Mhindi. Kijana ambaye angelifuatana naye wakatia ngosho njiani huku vijana wenzake wakimhusudu. Alijiuliza, “Vipi? Vipi?” Alifikiri labda Bwana Raza amemtia kisirani au labda amekaa ndani sana hata vijana hawakuwahi kumjua (Vuta N’kuvute, 1999:21). Katika dondoo hili, tunaona kwamba Yasmini alitamani sana kuwa na mahusiano na kijana mwenzake mwenye umri kama wake ili ayafaidi vizuri mapenzi ya kingono. Tunayasema haya kwa sababu tunaona Yasmini akijisifu namna alivyoumbika na kujistaajabu, namna alivyoishi maisha ya taabu kana kwamba yeye alikuwa mwanamke mbaya ambaye asingelipendwa na kijana mzuri kama yeye. Maelezo haya yanaonesha kwamba Yasmini aliamini akimpata kijana kama yeye atafurahia zaidi mapenzi, hasa pale ambapo atakuwa anafuatana na mwanamme huyo barabarani na kuwarusha roho wanamme wengine. Katika dondoo hili, tunaona namna Yasmini alivyokuwa akisumbuliwa na suala la mapenzi kwa kumkosa mume ambaye yeye alimpenda kwa dhati na kwa ridhaa yake mwenyewe na hivyo kujiona kama mtu aliyelaaniwa na kutiwa mkosi na Bwana Raza. Mkosi aliotiwa na Bwana Raza umemfanya asipendwe na mwanamme kijana kama yeye na hivyo kukosa jambo muhimu sana katika maisha yake. Vilevile, katika dondoo hili, Shafi anatuonesha kwamba, umbo la mwanamke ni kitu muhimu sana katika kumfanya mwanamke aweze kupendwa au kutopendwa na wanaume. Umbo zuri la mwanamke humfanya mwanamke huyo aweze kupendwa na wanaume na kama akiwa na umbo ambalo si zuri, basi hawezi kupendwa na wanaume na hivyo kupoteza bahati ya kumpata mwanamme anayempenda. Suala la wanaume kuwapenda wanawake kwa sababu ya maumbo na maumbile yao ni kipaumbele cha wanaume wa siku hizi, huku suala la tabia na haiba ya mwanamke vikiwa si vipaumbele vya wanaume hao. Hili linajionesha pale ambapo Yasmini aliamini kwamba kutokana na umbo lake zuri alilonalo ni kitu cha kipekee sana ambacho hakitamfanya akose mume wa kumuoa. Haya yanathibitishwa na dondoo lifuatalo: “Yasmini alikuwa amejifunga kanga kifuani, nywele zimemtimka, macho bado malegevu, yamejaa usingizi ikionesha dhahiri kwamba jana alichelewa kulala. Denge alimwangalia Yasmini tokea utosini hadi kidole gumba halafu akayatuliza macho yake kifuani. “Mbona unan’tazama sana? Aliuliza Yasmini akicheka.” Unafikiri kuna kiumbe anayeweza kukabiliana na uzuri kama wako akaufumbia macho?” Vuta N’kuvute, 1999:87). Katika dondoo hili, mwandishi anakazia na kushadidia hoja ya msingi kwamba, wanamme wengi katika karne hii hupenda kuwa na uhusiano wa kirafiki au ya mume na mke na wanawake ambao maumbile yao yanaonekana kuwa ni mazuri na ya kuvutia macho. Shafi anaeleza kwamba Denge alimtazama Yasmini katika mwili wake wote na hakubakiza mahali popote ili kuufaidi uzuri wa Yasmini. Hata hivyo, alivyofika katika maeneo ya kifuani mwa Yasmini alituliza macho yake hapa na kisha kumtazama kwa muda mrefu sana mpaka Yasmini akamuuuliza kulikoni, mbona unanitazama sana. Jambo hili, kwa hakika, linatoa picha ya mapenzi ya kutamani, hasa tamaa ya ngono aliyonayo mwanamme kwa mwanamke. Mapenzi ya aina hii huwa hayadumu kwa sababu mwenye kutamani daima anapopata kile alichokuwa anakitamani basi tamaa yake huisha na kumuona yule aliyekuwa akimtamani kuwa hana umuhimu tena kwake na kuishia kuwatamani wanawake wengine. Katika sentensi ya mwisho wa dondoo hapo juu, Denge anamwambia Yasmini kwamba hakuna mwanamme yeyote ambaye anaweza kukabiliana na uzuri alionao Yasmini akaacha kumtazama kwa sababu ni mzuri sana. Hii inatupatia picha ya kwamba, mwanamme ni mtu anayemtamani mwanamke kwa kumuona tu na kupata hisia za kuwa na uhusiano wa kimapenzi na mwanamke huyo. Kwa hakika, katika kuonesha kwamba wanamme wengi huvutiwa na maumbile ya wanawake na mara moja hupata tamaa ya kuwa na uhusiano wa kingono na mwanamke kwa muda mfupi tu wa kuzungumza, Shafi Adam Shafi anasema: Denge hakujibu kitu. Aliushika uzi wa Baibui alilova na kuuvuta na baibui lile liliporomoka taratibu juu ya mapaja ya Yasmini. Denge alianza kuzipuna nywele za Yasmini na kumpapasa shingoni. Alimvuta karibu naye akambusu shavuni na hapo tena yakaanza kufumka mapenzi makubwa baina ya Denge na Yasmini. Kila mmoja kati yao alikuwa na hamu ya namna yake. Denge hamu ya Yasmini na Yasmini hamu ya kupendwa na kijana kama yeye mwenyewe. Denge alianza kumvua Yasmini nguo mojamoja na hatimaye walijiona wamelala kitandani kila mmoja kama siku aliyozaliwa. Wote walisabiliana miili yao mpaka kila mmoja akatosheka. Walichukuliwa na usingizi na walipoamka ilikuwa saa moja usiku akini hamu ya mapenzi haiishi, kwisha kwake ni kwa muda tu na kila inapokwisha haikawii kurejea tena. Kwa hivyo siku ile palikuwa na mzunguko wa hamu baina ya Denge na Yasmini, hamu ambayo iliwafanya wakeshe, kila mmoja akijihisi yumo katika dunia ya pekee, dunia ya mapenzi yasiyokuwa na mwisho” (Vuta N’kuvute, 1999:118-119). Katika dondoo hili, tunaoneshwa kwamba Denge na Yasmini walizungumza kwa mara moja tu kuhusiana na mambo ya mapenzi ya kingono na mara hiyo hiyo, mapenzi motomoto yakaanza kushamiri baina yao. Hii inaonesha kwamba tamaa ya Denge kwa mwili wa Yasmini ilifanikiwa na wakati huohuo, Yasmini naye alifanikisha ndoto yake ya kupendwa na kupendana na kijana kama yeye. Katika dondoo hili, tunafahamishwa kwamba haya ni mapenzi tena mapenzi makubwa yasiyo kifani baina ya wawili hawa. Katika usaili tulioufanya na Profesa Sengo, kuhusiana na jambo hili alitueleza ya kwamba: “Ninashangwazwa kwa kiasi kikubwa sana na namna msanii Shafi Adam Shafi anavyoyaona mapenzi kwa dhana ya ngono kitu ambacho mimi sikubaliani nacho hata kidogo. Mapenzi si ngono, bali kuhurumiana, kuthaminiana, kusikilizana, kusaidiana na kuheshimiana baina ya wawili wapendanao pamoja na kuvumiliana au kustahamiliana baina yao. Mahusiano ya kingono pamoja na tendo lenyewe la ngono ni kitendo cha muda mfupi tu na hakichukui sehemu kubwa ya maisha ya wawili yaani, mke na mume. Mambo niliyoyataja ndio yanayochukua sehemu kubwa ya maisha ya jamii. Suala la ngono katika jamii ya leo limewekwa mbele sana na wengi kati ya wanajamii wa siku hizi, watu huoa kwa matamanio hayo ya kingono na ndoa nyingi kati ya hizo wala hazina maisha marefu. Utaona hata katika hadithi hii ya Vuta N’kuvute, Denge hakuwa na mshawasha wa kumpenda tena Yasmini kama ilivyokuwa mwanzoni kabla ya kuingiliana naye kimwili. Baada tu ya kuingiliana kimwili, Denge aliendelea kushughulika na mambo yake ya ukombozi hata akamsahau Yasmini kwa muda kidogo na Yasmini naye akaanza kuhisi mabadiliko” (Sengo, 03/10/2012). Maelezo ya Professa Sengo, yanaonesha kwamba, watu kupenda kwa sababu ya kitendo cha kupata starehe za kingono ni kitu ambacho kinaonesha kuwa jamii hiyo bado haielewi maana ya mapenzi na ndio maana ndoa za siku hizi huwa hazidumu kama ilivyokuwa kwa ndoa za zamani (Lyatuu, 2011). Maelezo haya pia yanatupatia maana pana zaidi kuhusiana na dhana ya mapenzi hasa kama inavyofafanuliwa na Shaaban Robert katika kazi zake mbalimbali kama tulivyokwisha eleza hapo awali. Baada ya kutoa maelezo kuhusiana na mapenzi ya kingono baina ya Yasmini na Denge, ni busara kwetu kuendelea na kipengele kingine cha mapenzi ya bwana Raza kwa Yasmini. Dhamira hii inajitokeza kwa kiasi kikubwa katika riwaya ya Vuta N’kuvute na ufuatao ni ufafanuzi wake: Mapenzi ya Bwana Raza kwa Yasmini Bwana Raza alikuwa na mapenzi makubwa mno kwa Yasmini ingawa Yasmini hakumpenda bwana huyu kutokana na umri wake kuwa mkubwa, sawa na wa babu yake. Bwana Raza alimpenda sana Yasmini kiasi cha kuapa kutompoteza binti huyu aliyekuwa na uzuri usio kuwa na kifani. Nicholaus (2011) anaeleza kwamba, katika jamii watu wazima, hasa wanamume, hupenda kuwa na uhusiano wa kingono na watoto wadogo na kwao si jambo la aibu kufanya hivyo. Wakati huohuo, kwa wanawake ambao ni watu wazima kama umri wa Bwana Raza ni nadra mno kukuta wanakuwa na uhusiano wa aina hiyo na watoto wa kiume ambao ni sawa na wajukuu wao na wakati mwingine vitukuu vyao. Kwao jambo hili ni la aibu kubwa na haipendezi kwa mwanamke wa aina hiyo kusikika mitaani kwamba ana uhusiano wa kimapenzi na kijana mdogo. Mlacha (1996) anaeleza ya kwamba utamaduni katika jamii, ambao umejengwa katika mfumo dume ndio ambao umesababisha mwanamme mwenye umri mkubwa kuonekana kuwa yupo sahihi kwa kuwa na uhusiano na kijana wa kike ambaye ni sawa na mjukuu wake lakini, mwanamke mwenye umri sawa na mwanamme huyo hapaswi kuwa na uhusiano na kijana mdogo wa kiume. Bwana Raza, alimpenda Yasmini kiasi cha kuamka usiku wa manane na kumtazama namna alivyoumbwa na kupambika na Mwenyezi Mungu na kutamani kuishi naye katika maisha yake yote. Katika kutuonesha namna Bwana Raza alivyompenda Yasmini, Shafi Adam Shafi anasema: “Usinikere bwana mimi nataka kulala.” “Mbona unalala mapema? N’ndo kwanza saa mbili. Amka tuzungumze, “Bwana Raza aliunguruma. Yasmini alimpuuza akalala. Bwana Raza aliamka tena akawasha taa. Alimwangalia mkewe na kuanza kuchunguza uzuri wake. Huo ulikuwa ndio wakati wa pekee ambao bwana Raza anapata wasaa wa kumwangalia” (Vuta N’kuvute, 1999:03-04). Dondoo hili, linaonesha kwamba, Bwana Raza alimpenda sana mkewe kiasi cha kutaka kuzungumza na mkewe wakati wote ili moyo wake utulie lakini mkewe alikataa kumridhisha Bwana Raza kwa kukubali kufanya mazungumzo naye na kila mara alijidai kwamba amelala na Bwana Raza anapomwamsha, basi alikuwa anamkera. Maelezo ya dondoo hili yanaonesha kwamba Bwana Raza aliridhika kwa kuwa na mwanamke mzuri kama Yasmini kwa kumuona tu kila siku hata kama Yasmini hakuwa anampenda Bwana Raza. Tunasema hivi kwa sababu kama ingekuwa si hivyo, basi tungeoneshwa mahali fulani Bwana Raza akimletea Yasmini fujo ya kumtaka kwa nguvu ili akidhi mahitaji yake ya kimwili. Lakini pale Yasmini alipokataa kuitika maombi ya mumewe, Bwana Raza aliishia kumtazama tu na kisha kuzima taa na kuendelea kulala. Katika hali ya kawaida, mwanamke ambaye ameolewa hawezi kukataa kusikiliza maombi ya mumewe, halafu mumewe huyo akamtazama tu bila kumpatia misukosuko au purukushani za hapa na pale kutokea. Mwaipopo (1990) anaeleza kuwa, katika jamii nyingi kumekuwapo na mazingira ambayo yanaonesha kwamba baadhi ya wanaume huwabaka wake zao. Hii hutokea pale ambapo mwanamke anapokuwa hana hamu au hajisikii kufanya tendo la ndoa kwa wakati huo mumewe humkamata kwa nguvu na kumfanyia tendo hilo. Kwa kufanya hivyo, wanawake huweza kupata matatizo ya kiafya na kiakili hasa yale ya kisaikolojia na maumivu makali katika sehemu zao za siri kutokana na kutokuwa na utayari wa kufanya jambo lile. Hivyo basi, kitendo cha Bwana Raza kutotumia nguvu katika kuudai unyumba kutoka kwa mkewe kilionesha upendo wa hali ya juu aliokuwa nao kwa mkewe. Hata hivyo, mawazo haya na ufahamu wetu huu unatokana na nadharia ya Saikolojia Changanuzi ambayo tumeiteua na kuitumia katika utafiti huu. Shafi Adam Shafi anaeleza: “Bwana Raza aliendelea kumpenda sana Yasmini na hasa walipofika Mombasa ambapo maisha yao yalibadilika na kuwa mazuri na ya kitajiri kuliko walivyokuwa Unguja. Maisha yao yalianza kuwa mazuri ambapo mahusiano ya Bwana Raza na Yasmini yaliimarika kwa kasi kidogo, kiasi wakaanza kuoneshana bashasha na furaha baina yao. Hata hivyo, baada ya muda kitambo kupita, mahusiano yao yalianza kudhoofika taratibu na ndipo ulipoibuka ugomvi baina yao. Ugomvi ambao ulimsababishia Bwana Raza kumpoteza mkewe lipotoka nje hakujua amepotelea wapi akabaki kuizunguka nyumba akiwa tumbo wazi, na kanga tu kiunoni. Angelitokea askari bila ya shaka yoyote angelimkamata kwa kumtuhumu mwizi. Siku ile ilipita. Ya pili nayo ikayoyoma na zifuatazo zikapukutika moja baada ya nyengine, hakumtia Yasmini machoni ng’o, akabaki kuumwa ndani kwa ndani” (Vuta N’kuvute, 1999:16). Hapa inaoneshwa kwamba, Bwana Raza alikuwa na mapenzi ya dhati kwa mkewe na kuondoka kwa mkewe kumlimfanya apate maumivu makali katika nafsi yake. Sigmund Freud kama anavyonukuliwa na Wamitila (2002) anaeleza kwamba nadharia ya Saikolojia Changanuzi inaliona tukio la mtu kuondokewa na mke anayempenda ni tukio lenye athari kubwa katika mawazo na akili ya mwanamme, ambapo humuweka katika hali isiyoeleweka na kuelezeka kwa urahisi. Wanaendelea kueleza kwamba, baadhi ya watu wengine ambao hupata matatizo ya kukimbiwa na wake ambao bado wanampenda huishia kupata matatizo ya akili. Kwa mantiki hiyo basi, kitendo cha Bwana Raza kuumia ndani kwa ndani baada ya Yasmini kuondoka, ni ishara tosha ya kuonesha namna alivyompenda Yasmini. Hata hivyo, Yasmini hakurudi kwa mumewe na siku zikazidi kuyoyoma ndipo Bwana Raza alipoamua kumwandikia barua mjomba wake Yasmini kumuomba afanye kila linalowezekana ili kuhakikisha Yasmini anarudi kwa mumewe na waishi kwa upendo na amani. Hii yote ni jitihada iliyofanywa na Bwana Raza ili kuhakikisha anarejeana na mkewe aliyempenda sana na kamwe hakubali kumpoteza. Shafi Adam Shafi, analithibitisha hili pale naposema: “Mjomba wa Yasmini aliipata barua kutoka Mombasa. Bwana Raza akieleza masikitiko yake kwa kukimbiwa na mkewe mpenzi. Alieleza jinsi alivyompenda Yasmini, raha alizompa wakati wapo Mombasa na namna alivyomsabilia mali yake yote. Bwana Raza alieleza kushangazwa kwake jinsi Yasmini alivyoweza kustahamili shida waliyokuwa nayo wakati wapo Mtendeni na kumkimbia wakati wapo katika maisha ya raha huko Mombasa. Mwisho, Bwana Raza alimuomba mjomba wa Yasmini aseme na mpwawe, amlaani shetani, awaze nyuma na mbele na arudi. Alieleza kwamba, yeye yupo tayari kumpokea wakati wowote na katika hali yoyote” (Vuta N’kuvute, 1999:83). Hii inaonesha kwamba, pamoja na muda kupita lakini bado Bwana Raza alikuwa anafikiri na kutafakuri juu ya mkewe na kufanya jitihada kubwa ya kumrejesha. Maudhui ya barua yake yanaonesha kwamba, alimpenda Yasmini kwa dhati na alikuwa tayari kumpokea wakati wowote na katika hali yoyote ile kama mkewe na waendeleze maisha yao. Vilevile, katika maudhui ya barua yake, Bwana Raza anaonekana kuwa na imani na mtazamo kuwa mali na utajiri ndio kila kitu katika mapenzi. Hii ina maana kwamba maisha mazuri aliyokuwa nayo Mombasa, tofauti na yale ya Mtendeni, yalitosha kumfanya Yasmini atulie kwa Bwana Raza bila kufikiri kumwacha mumewe huyo. Kwa mawazo na mtazamo huu, Bwana Raza aliangukia patupu kwa sababu Yasmini hakuwa amempenda Bwana Raza, bali aliozeshwa kwake kwa kulazimishwa na kwamba mali na fedha haziwezi kubadili msimamo wa Yasmini katika kumpenda Bwana Raza. Si hivyo tu, bali pia Bwana Raza aliamini kwamba Yasmini alipitiwa tu na shetani ndio maana akafanya aliyoyafanya na kumtoroka mumewe. Hivyo, akamwomba mjomba wake Yasmini amtake mpwawe amlaani shetani na arudi nyumbani. Bwana Raza hakuamini kwamba Yasmini alikuwa hapendi kuwa na mume kama Raza ambaye ni sawa na babu yake; hili hakulikubali katika maisha yake. Si Bwaba Raza peke yake ambaye alilikubali jambo hili kwani hata mjomba wa Yasmini naye hakuona mantiki ya Yasmini, kuuacha utajiri wa mumewe ambao waliupata huko Mombasa na kumkimbia na kwenda kuishi maisha ya Uswahilini. Shafi Adam Shafi anasema: “Barua ile ilimpa mjomba wa Yasmini mtihani mkubwa, kwani tokea ile siku aliyomfukuza nyumbani kwake hakumtia Yasmini machoni mpaka hivi leo. Na angeli muona wapi. Yasmini amezama Uswahilini, sehemu ambazo mjomba wake asingelifika hata siku moja. Aliwaza na kufikiri jinsi Yasmini alivyokuwa mpumbavu kwa kudiriki kwake kuchuma juani na kushindwa kula kivulini” (Vuta N’kuvute, 1999:84). Kimsingi, mawazo ya Yasmini, yalikuwa tofauti kabisa na yale ya Bwana Raza pamoja na mjomba wake ambao waliyaona mapenzi kwa mtazamo wa mali huku Yasmini akianzisha uhusiano na Denge na baadaye Bukheti ambao hawakuwa na chembe ya utajiri. Yasmini alisitiriwa na rafiki yake aliyeitwa Mwajuma, masikini asiyekuwa na uhakika wa maisha yake ya kila siku na aliishi kwa kutegemea hisani za marafiki. Pia, dondoo hapo juu linatoa taswira kamili ya mabadiliko, namna yalivyoanza kutokea taratibu katika jamii ya watu wa Unguja na sehemu mbalimbali duniani. Mhindi alikuwa tabaka la juu baada tu, ya Mzungu na Mswahili alikuwa tabaka la chini asiyekuwa na thamani yoyote mbele ya makundi hayo mawili. Mswahili alikuwa mtumwa na kijakazi wa makundi hayo mawili na alitumikishwa na kufanyishwa kazi nyingi kwa malipo kiduchu. Hili linaonekana pale ambapo mjomba wa Yasmini alishindwa namna ya kuanza kuingia Uswahilini hali ya kuwa alikuwa hajazoea na aliona kwamba ni mwiko kwake kufika katika maeneo ya Uswahilini. Mapenzi ya kulazimishwa na kuolewa bila hiyari yake na Bwana Raza kulimfanya Yasmini kukiuka miiko ya Kihindi ya kuwataka wanajamii wao kutochanganyika na Waswahili lakini yeye alikufanya Uswahilini kuwa ndiko sehemu ya maisha yake. Mapenzi ya Yasmini kwa Waswahili Yasmini, mtoto wa Kihindi aliyezaliwa na kukulia Uhindini alijikuta katika maisha ya Uswahilini pasipo yeye mwenyewe kutegemea baada ya kutoroka kwa mumewe huko Mombasa na kurejea kwao na kufukuzwa kwa matusi na kejeli kubwa na wazazi wake. Yasmini alibisha hodi kwa rafiki yake-Mwajuma na kuomba hifadhi na kuanza rasmi maisha yake mapya Uswahilini. Mwajuma alikuwa masikini akiishi katika chumba kimoja tu lakini alikubali kumsitiri rafiki yake bila kuona mzigo wa kufikiria kutamka kwamba kwake hapakuwa na nafasi ya kumuweka. Baada ya Yasmini kuingia katika maisha hayo mapya na kupokelewa vizuri na Mwajuma, hakutegemea kuyaona mema hayo kwani namna alivyofunzwa huko utotoni mwake juu ya Waswahili ni tafauti kabisa na alivyoyaona yeye mwenyewe katika kuishi kwake na Mwajuma. Ama kweli, kuona si kusikia. Shafi Adam Shafi, anasema: Yasmini sasa hakuwa na mwingine wa kumtegemea isipokuwa Mwajuma, lakini mpaka lini ataendelea kumtegemea? Alijiuliza. Mwanamke mwenzake, mjane kama yeye, hana mbele wala nyuma. “Ah, haidhuru nitaishi hivyohivyo, yache maji yafuate mkondo na upepo, uvume utakapo kwani wangapi duniani wenye dhiki. Mwisho wa dhiki si dhiki, ni faraja tu,” Yasmini alijipa moyo. Taratibu alikata barabara kuu ya Darajani moja kwa moja mpaka Mtendeni akiendelea kuzungumza na moyo wake. “Sasa sina mwingine ila mimi na Waafrika, n’do baba zangu n’do mama zangu, n’do shoga zangu, n’do ndugu zangu. Na wanawadharau kwa sababu gani hasa? Wao si watu? Au kwa sababu masikini? Ikiwa wao masikini na mimi nishakuwa masikini, nakula fadhila zao, nakula fadhila za Mwajuma, na laiti ingalikuwa si yeye, sijui ningaliishi vipi mpaka leo. Ah! Haidhuru na waseme wasemavyo, potelea mbali” (Vuta N’kuvute, 1999:43). Dondoo hili, linaonesha namna Yasmini, alivyokuwa na upendo wa dhati kwa Waswahili hasa baada ya kusitiriwa kwa shida aliyokuwa nayo ya kutojua wapi angepata pa kufikia. Waswahili ambao walionekana mbele za Wahindi kuwa si lolote si chochote, leo ndio wamempatia Yasmini makaazi, malazi na mavazi. Yasmini anaonesha kushangazwa na kitendo cha jamii yake ya Kihindi kuwadharau Waswahili ambao kwa sasa hao ndio kila kitu katika maisha yake. Yasmini aliwapenda sana Waswahili na akafikia kusema kwamba, wao ni baba na mama kwake na hakuona ndugu wengine isipokuwa Waswahili. Upendo wa Yasmini kwa Waswahili unatuthibitishia mambo kadhaa ambayo ni ya muhimu mno katika jamii yeyote katika kushirikiana na kuishi pamoja kwa udugu na upendo. Yasmini anaeleza kwamba Wahindi huwachukia Waswahili kwa sababu Waswahili ni masikini. Kauli hii inatufanya tupate kigugumizi, kwani katika maisha, masikini rafiki yake ni masikini na tajiri rafiki yake ni tajiri mwenzake. Jamii ya Kihindi ya hapa nchini kwa kiasi kikubwa ni jamii tajiri na kama yuko ambaye ni masikini kiasi, basi husaidiwa na wenzake na hivyo kuishi maisha ya kati na kati. Yasmini angeweza kwenda kwa Mhindi yeyote ambaye ni ndugu yake au si ndugu yake na kusaidiwa lakini hali haikuwa hivyo kwa sababu alitoroka kwa mumewe ambaye ni Mhindi mwenzake. Kutokana na hili, alifukuzwa kwao na maisha yake akayategemeza kwa Mwajuma ambaye alimsaidia kwa kadiri ya uwezo wake mpaka akayazoea maisha ya Uswahilini. Kumbe ndugu si ndugu ila mwenye kumfaa mtu wakati wa dhiki. Katika jamii, masikini yupo tayari kutoa kile kidogo ambacho anacho na kumsaidia mtu mwenye shida kuliko tajiri kutoa kidogo kati ya kingi alichonacho kwa ajili ya kumsaidia mwenye shida. Kalegeya (2013) anaeleza kwamba, katika kipindi cha utandawazi, ambapo tafauti ya kipato baina ya matajiri na masikini imekuwa kubwa zaidi, mwanajamii masikini anapata shida zaidi. Hii inatokana na ukweli kwamba jamii ya watu matajiri wanafanya kila linalowezekana kuhakikisha kwamba wanapata utajiri zaidi; kwao kuwasaidia watu hohehahe ni kupunguza sehemu ya utajiri wao. Shivji (2002) anaeleza kwamba hali hii ya utandawazi ambayo dhamira yake kuu ni kila mwenye nafasi kujilimbikizia mali hata baadhi ya viongozi wa serikali na wa kisiasa, kama vile wabunge, wanaonekana kuwa ni watu wa kujali masilahi binafsi kuliko kujali masilahi ya wananchi wote. Mbunge anapochaguliwa na wananchi wa jimbo lake, huishia kukaa mijini, kuhudhuria vikao vya bunge na kupata posho za vikao na kuwaacha wananchi wakiishi maisha ya taabu yasiyo na msaada wowote wa mawazo kutoka kwa mwakilishi wao. Kwa hakika, mapenzi ya Yasmini kwa Waswahili yametufundisha mambo mengi makubwa ya kifalsafa. Duniani kuna mtu mmoja tu kwa ajili ya maisha ambayo ni mamoja ndani ya ulimwengu mmoja ulioumbwa na muumbizi mmoja kwa lengo moja (Sengo, 2014). Upendo wa Yasmini kwa Mama Yake Yasmini alikuwa akimpenda sana mama yake na kila mara alikuwa akimkumbuka na kwenda kumtembelea ingawa mama yake alimfukuza kwa matusi makubwa na kejeli zisizo na kifani. Ilitokea wakati fulani Yasmini aliota ndotoni juu ya mama yake na kutamani kwenda kumuona na kumjulia hali. Lakini kila alipokumbuka maneno ya mama yake alikosa amani ya kwenda kuonana naye. Pamoja na kukosa amani hiyo, alijihimu, mara kwa mara, kwenda kumuona mama yake na kuambulia hayo matusi, kutishiwa kuitiwa mwizi na kufukuzwa kama fisi. Shafi Adam Shafi anasema: “Miezi kadhaa ilipita. Yasmini alikuwa amezama katika maisha ya Uswahilini, ambayo kidogokidogo alianza kuyazoea. Si kama aliyazoea maisha tu, bali na Waswahili wenyewe vilevile. Juu ya kuyazoea kwake maisha hayo, haikuwa rahisi kwake kuwasahau wazee wake ijapokuwa kwa mjomba wake amekwishafukuzwa kwa kashfa na taathira. Siku nyingi alikuwa akimfikiria mama yake na mara moja moja alikuwa humuota usingizini kwa hamu aliyokuwa nayo ya kutaka kuonana naye. Alishindwa kustahamili siku, aliamka mapema sana akiwa na nia ya kwenda kumtembelea mzazi wake. Haidhuru atakuwa amekwishazipata hadithi zote kuwa Yasmini amemkimbia bwana Raza, siku hizi amekuwa muhuni na ila zote atapewa yeye. Lakini Yasmini alipiga moyo konde, alivaa baibui lake na kuanza safari ya Kiponda” (Vuta N’kuvute, 1999:42). Hapa inaoneshwa namna Yasmini, alivyokuwa na upendo mkubwa kwa mama yake hata kufikia kumuoata katika njozi na kupanga kwenda kuonana naye na kukabiliana uso kwa macho licha ya kufahamu kwamba mama yake alikuwa mkali sana. Kwa namna mama yake Yasmini alivyokuwa na matusi ya kutisha na sasa ana taarifa kwamba binti yake amemkimbia mumewe na hana jingine analofanya, isipokuwa ni uhuni tu huko Uswahilini, mama alizidi kuvimba kwa hasira. Yasmini alikuwa na mapenzi makubwa sana kwa mama yake. “Nani kama mama!” Maneno hayo yalirudiwarudiwa Uswahilini. Ingekuwa si mapenzi ya Yasmini kwa mama yake, katu asingethubutu kwenda kumuona kwa sababu alifahamu fika maswahibu ambayo angeyapata kwa kwenda kwake huko kwa mama yake. Upendo huo wa dhati ambao Yasmini alikuwa nao kwa wazazi wake ndiyo aliyoutangaza Shaaban Robert ndani ya kitabu chake cha Mapenzi Bora. Penye huba, pana huruma na huduma (Sengo, 2014). Yasmini bado alikuwa na upendo na mjomba wake pamoja na yeye mjomba kumfukuza kwa lugha ya kashifa na ya kumtia aibuni. Yeye alishikilia kuwa “kwa mjomba nitakwenda tu” kama wasemavyo Wakwere, “kwa mtumba siita” (Sengo, 2014). Kila mara alimkumbuka mjomba wake na kutamani kwenda kuonana naye huku akikumbuka,“Vuta N’kuvute” iliyokuwapo. Mwisho, akaona ni vema aende kwa mama yake tu. Yasmini hakuwa na kinyongo na mtu yeyote katika familia yake na wakati wote alikuwa tayari kuonana a kusalimiana na ndugu zake. Alitamani sana kurejea nyumbani na kuishi na mama yake. Jambo hili halikuwezekana. Wazazi wake walimuona Yasmini kama msaliti mkubwa wa kuvunja mila, dasturi na miiko ya Kihindi ya kubaguana na kutupana na watu wao na amewatia aibu kubwa wazee wake kwa kule kumkimbia mume na kwenda kuishi maisha ya kuchanganyika na Waswahili. Hili linabainika zaidi pale Yasmini alipokwenda kumsalimu mama yake na kuambulia matusi na kufukuzwa. Shafi Adam Shafi anasema: “Nani?” Sauti kali iliuliza kutoka ndani, sauti ya mama yake kwani sauti hiyo anaijua vizuri. Mlango ulifunguliwa na kujikuta amekabiliana na mama yake. “Leo n’do mapenda kukujisha kwangu?” Bila hata kuwahi kusalimiana Yasmini aliulizwa. Yeye hakuwa na la kujibu. Alinyamaza kimya, akaona heri ya nusu shari kuliko shari kamili. Waliongozana mpaka ukumbini, walikaa juu ya viti na hapo tena bi mkubwa yule, yakaanza kumtoka. “Umekujisha kufanya nini haba, wewe mwenaharamu, maacha Raza Mombasa umekujisha Zanzibar kufenza uhuni. Kutilisha sisi aibu. Jamatini vatu ote nazungumza habari yako, nasema veve siku hizi nafuatana na golo. Toka! Toka kwenda zako! Mimi sitaki kuona hata uso yako. Kuranjiso, kama veve nakuja tena haba mimi taita askari, nasema veve miji nataka iba. Muhuni ve, mwenaharamu, toka!” (Vuta N’kuvute, 1999:42-43). Hapa, inaoneshwa mapokezi aliyoyapata Yasmini, kutoka kwa mama yake, ambayo bila shaka, yalimaliza hamu yote ya kumwona na kumsalimu mama yake baada ya kupotezana kwa muda mrefu kidogo. Hata kabla Yasmini kumsalimu au kusalimiana na mama yake aliambulia matusi mfululizo na kisha akafukuzwa kama mbwa kutoka katika nyumba yao. Pamoja na matusi yote ambayo Yasmini aliyapata kutoka kwa mama yake, hakurejesha wala kutia neno lolote lile na badala yake alinyamaza kimya kama amemwagiwa maji ya baridi; alishikwa na butwaa asijue nini cha kufanya. Yasmini aliondoka zake kuonesha uungwana wake kwa mama yake lakini daima aliendelea kumkumbuka mama yake na alirudi tena kwa mara nyingine na bado aliendelea kufukuzwa kama fisi. Kuzawa kugumu. Yasmini angepata wapi mama mwingine! Hali ikawa si hali. Waswahili husema, “mwana huweza kumuuwa mzazi lakini mzazi hathubutu” kwa vile, “uchungu wa mwana aujuao ni mzazi”. Kinyume cha wenzetu Wahindi, mapenzi ni ya Jamatini, kunakopangwa mgao wa pesa na kutukana watu wenzao kuwa ni “golo” yaani manyani (Sengo, 2014). Ukarimu Ukarimu ni miongoni mwa dhamira muhimu ambayo inajitokeza katika riwaya ya Vute N’kuvute. Momanyi (2001) anaeleza kwamba ukarimu ni dhana inayoelekezwa zaidi kwa mwanamke kuliko kwa mwanamme. Anaendelea kufafanua dhana ya ukarimu kwa maelezo kwamba mwanamke katika jamii hutegemewa kuwa mkarimu kwa watu kwa kuwakaribisha vizuri nyumbani, kuwapatia chakula, kuwajali, kuwathamini na kuwasikitikia pale wanapopatwa na maswahibu. Beyanga (2014) anaeleza kwamba dhamira hii ya ukarimu kwa mwanamke, inajitokeza hata katika nyimbo za harusi za jamii ya Kishubi. Hutumia taswira ya ng’ombe jike anayesawiriwa kama kiumbe mwenye ukarimu wa hali ya juu sana katika familia yake na kwa jamii kwa jumla. Kwa kawaida ng’ombe ana manufaa makubwa sana katika jamii hasa pale anapompatia mwanadamu nyama na maziwa ambayo ni mahitaji muhimu katika maisha yake. Mahitaji mengine ya ziada ni pamoja na ngozi, mafuta, pembe, kwato na mbolea ya samadi. Kwa upande wa mwanamke hufananishwa na ukarimu wa ng’ombe kwa kule kuwatumikia wanafamilia katika jamii kwa kuwapikia chakula, kufua nguo, kusafisha nyumba, kulea watoto na kuwajali katika maisha yake ya kila siku. Utamaduni wa jamii ya Waswahili, na Waafrika kwa jumla, humtazama mwanamke katika mtazamo wa ukarimu na hivyo basi, Shafi Adam Shafi, amewasawiri baadhi ya wahusika wake, hasa Mwajuma na Yasmini, kuwa ni miongoni mwa wanawake wakarimu ambao wanafaa kupigiwa mfano katika jamii ya leo. Swali la, “Nani kama mama?” Lisingeulizwa kama si kwa ukarimu wa mama kwa wanawe wa aila yake na wa dunia nzima. Shafi Adam Shafi aneleza kwamba Mwajuma alikuwa ni msichana mkarimu sana na kutokana na ukarimu wake, alipendwa na kila mtu aliyepata kuwa karibu naye. Anasema: “Mwajuma, ijapokuwa ni mtoto wa kimasikini alikuwa na roho nzuri ya ajabu na roho nzuri yake ilichanganyika na ukarimu usiokuwa na mfano. Alikuwa yuko tayari kumkirimu mtu chochote kidogo alichokuwa nacho. Alikuwa mwingi wa huruma na siku zote alikuwa tayari kumsaidia yeyote aliyemweleza shida zake, pindi akiwa na uwezo wa kumsaidia mtu huyo” (Vuta N’kuvute, 1999:22). Mwajuma alikuwa mwanamke mkarimu sana ambaye alimkarimu kila mtu ambaye alikuwa na shida. Yasmini alipomkimbia mumewe, alifukuzwa kwao na mahali pekee, alipoona kuwa panaweza kumhifadhi palikuwa ni nyumbani kwa Mwajuma. Bila mushkeli wowote, Mwajuma alikubali kuishi na Yasmini ingawa hakuwa na nyumba kubwa au chumba maalumu kwa ajili ya wageni. Katika chumba chake kimoja tu, alikubali na kumkaribisha Yasmini ili waishi wote. Tulifanya usaili na bi Kuluthumu Hassan wa Mlandege, Zanzibar kuhusiana na suala la ukarimu katika jamii kwa kipindi hiki kuwa likoje, naye akatueleza kwamba: “Katika jamii yetu ya sasa hapa Zanzibar, ukarimu bado upo lakini si kwa kiwango kama ilivyokuwa hapo awali. Kwa mfano, ilikuwa ni jambo la kawaida hapa Zanzibar kuona baadhi ya ndugu wakihamia nyumbani kwa mtu mmoja na kukaa hapo kwa muda mrefu pasipo matatizo yoyote yale kama vile masimango. Jambo hili liliweza kuifanya familia moja kuwa na watu zaidi ya kumi na wote wanamtegemea mtu mmoja na kula bila ya wasiwasi wowote. Jambo hili kwa sasa halipo kwa kiasi kikubwa kwa sababu ya masuala ya utandawazi yameanza kuiathiri jamii ya watu wa Zanzibar na hivi sasa kila mtu anahangaika na familia yake. Hata hivyo, kwa maoni yangu ninaona kwamba, suala la kila familia kujitegemea yenyewe ni jambo zuri na linasaidia sana katika kuleta maendeleo ya jamii yetu lakini bado kuna haja ya kuendeleza ukarimu ambao ni jadi na asili yetu sisi Waswahili na Waafrika kwa jumla” (Kuluthumu Hassan, 22/04/2013). Suala la ukarimu, bado ni muhimu kuendelezwa kwa sababu ni miongoni mwa tunu muhimu zilizomo katika utamaduni wa Mswahili. Jambo hili la ukarimu wa Mwajuma kuendelezwa ni aula katika maisha ya jamii ya kila siku kwa nia ya kudumisha upendo, maelewano na uhusiano ambayo ni muhimu katika kupeleka mbele harakati za mapambano dhidi ya umasikini na kuleta maendeleo kwa taifa. Hata hivyo, kwa upande mwingine, ukarimu hautakiwi kuzidi mipaka kwa sababu huleta utegemezi uliokithiri katika jamii. Utegemezi huo husababisha kuathiri maendeleo ya familia na jamii kutokana na kutumia rasilimali zote ambazo zilistahiki kutumiwa na wanafamilia kutumiwa na kundi kubwa la watu waliojazana katika nyumba moja na kumtegemea mtu mmoja. Kwa hakika, si Mwajuma pekee aliyekuwa na ukarimu bali hata Yasmini pia alikuwa mkarimu wa hali ya juu kwa watu wote waliomzunguka. Kutokana na kutokuwa na fedha au sehemu yoyote ile ya mali ilikuwa vigumu kuuonesha ukarimu wake kwa vitendo mbele ya Mwajuma na wageni wake ambao kila mara waliingia na kutoka kutokana na ukarimu wa Mwajuma kwao. “Mwenyezi Mungu si Athumani,” ilitokea siku moja, Yasmini alipata fursa ya kuonesha ukarimu wake kwa akina Mwajuma na wageni wake akina Denge na rafiki zake. Shafi Adam Shafi, anasema: “ asmini na Mwajuma walikuwa ni kuingia duka hili na lile. Tena sio maduka ya Mchangani na Darajani ambayo yalikuwa maarufu kwa vitambaa vyake vya mkono shilingi, la, waliingia ndani ya maduka ya Shangani na Baghani; maduka ambayo wanunuzi wake walikuwa ni akina el-nani na el-nini. Shilingi mia sita zilikuwa zinamwasha na alitaka kumthibitishia shoga yake aliyemfadhili siku nyingi kwamba, naye si miongoni mwa wale waliokuwa watovu wa fadhila wasiokuwa na ihsani aduka yale yalijaa kila aina ya vitu vya anasa, vitambaa, manukato, mapambo ya nyumbani alimradi utakachouliza utakipata katika maduka hayo, kama hakipo katika duka hili basi kipo katika duka lile. Manunuzi yale yaliwachukua kutwa nzima na kila alichonunua Yasmini, alimnunulia na Mwajuma (Vuta N’kuvute, 1999:126-127). Hapa inathibitishwa ukarimu aliokuwa nao Yasmini kwa Mwajuma. Baada ya yeye kukirimiwa kwa muda mrefu na rafiki yake huyo, naye aliamua kumkirimu baada ya kubahatika kupata fedha, kiasi ambacho hakuwahi kupata katika maisha yake. Katika kuonesha namna Yasmini alivyokuwa mkarimu punde tu baada ya kupata fedha ile, shilingi mia sita, ambayo alikabidhiwa na Koplo Matata, hakuanza kujifikiria yeye binafsi bali pamoja na rafiki yake Mwajuma. Kitendo hiki kinaonesha kwamba Yasmini alikuwa mtu mwenye ukarimu wa hali ya juu kwani kwa hali ya kawaida tusingelimtarajia kufanya haya aliyoyafanya. Mwanamke ambaye hakuwahi kupata fedha kwa muda mrefu na hivyo kuishi maisha ya dhiki, kama Yasmini, tena kwa ufadhili wa Mwajuma ni dhahiri kwamba angeitumia fedha ile kwa kufanya manunuzi ya vitu vyake yeye mwenyewe bila kumkumbuka mtu mwingine. Kwa Yasmini, hali haikuwa hivyo, kwani kila alichokinunua yeye, pia alimnunulia Mwajuma. Hakuonesha ukarimu kwa Mwajuma peke yake labda kwa sababu Mwajuma alimsaidia, la, bali alionesha ukarimu wake kwa kumnunulia Denge, zawadi ya shati. Muhtasari Katika sehemu hii tumeeleza dhamira mbalimbali ambazo zinajitokeza katika riwaya ya Vuta N’kuvute ya Shafi Adam Shafi. Maelezo haya yamesaidia kukamilisha sehemu ya malengo mahususi ya utafiti huu, hasa lengo mahususi la kwanza na la pili. Kwa ujumla dhamira za matabaka, ndoa ya kulazimishwa, ndoa za utotoni, mapenzi na ukarimu ndizo hasa zilizotawala katika riwaya hii. Hii haina maana kwamba, hakuna dhamira nyingine, ambazo zinapatikana katika riwaya hii; la hasha! Ila kwa nia ya kukamilisha lengo kuu la utafiti huu tumeona kwamba, dhamira hizi zinazojitokeza zaidi katika riwaya hii. Katika sehemu inayofuata, tunafanya uchambuzi wa dhamira katika riwaya ya Kuli. Uchambuzi wa Dhamira katika Kuli Utangulizi Katika sehemu hii, tunafanya uchambuzi wa dhamira ambazo zinajitokeza katika riwaya ya Kuli ili kuweza kukamilisha malengo mahususi ya utafiti huu. Kama ilivyodhihirika hapo awali, wakati wa uchambuzi wa dhamira katika riwaya ya Vuta N’kuvute, Shafi Adam Shafi, ni mashuhuri katika ujenzi wa dhamira halisia katika kazi zake za fasihi, hususani riwaya, alizopata kutunga. Dhamira zilizopo katika riwaya ya Kuli zimesheni uhalisia. Muhtasari wa Riwaya ya Kuli Kuli ni mfanyakazi wa kawaida wa bandarini Zanzibar, mwaka 1948. Maisha ya kuli ni yenye mashaka makubwa. Kazi ya kuli ni ya kijungu-jiko na iliyojaa hatari na ajali nyingi. Raha pekee aijuayo kuli ni tembo, ngoma na wanawake. Haki pekee aliyonayo ni ya kukubali kunyonywa au kufa kwa njaa. Kuli ni mtu wa daraja la tatu katika jamii ambayo mali, hadhi na haki ya mtu inategemea nasaba na rangi ya ngozi yake. Ni mtumwa wa ujira. Katika jamii ambayo bado ina makovu ya utumwa mkongwe wa karne ya 19. Lakini kuli ni binadamu na binadamu hakubali kuonewa milele. Hii ni hadithi ya mapambano yake ya mwaka 1948 mapambano ambayo yaliutikisa utawala mzima wa kikoloni-kisultani na kuashiria harakati kali ambazo zilifikia kilele chake miaka 15 baadaye (Muhtasari huu ni kwa mujibu wa Jalada la riwaya ya Kuli). Busara na Hekima Maendeleo ya jamii yoyote ile duniani, yanatengemea kwa kiasi kikubwa busara na hekima za watendaji wakuu na hata wadogo serikalini katika kufanya maamuzi muafaka ambayo kwayo wanaweza kupata maendeleo. Watunzi wa kazi mbalimbali za fasihi ya Kiswahili wametunga kazi zao kwa kiasi kikubwa, wakiwa wanasisitiza umuhimu wa viongozi na wanajamii kufanya mambo na uamuzi mbalimbali kwa kutumia busara na hekima ya hali ya juu. Shaaban Robert ni miongoni mwa watunzi wa kazi za fasihi ya Kiswahili ambaye amepata kuheshimika kutokana na kuandika kazi zake kwa kusisitiza busara hekima na utu wa mwanadamu. Swahili Tittles (2011) inaeleza kwamba Shaaban Robert, kwa lugha ya Kiswahili ni sawa na Shakespeare kwa lugha ya Kiingereza. Alikubalika kama mshairi wa taifa; vitabu vyake daima vimekuwa kipimo cha juu cha uhondo wa lugha, usafi wa nia na hekima kutokana na utamaduni, hususani wa Kiafrika na Waswahili, lakini pia kwa jinsi alivyoelewa na kuheshimu tamaduni nyingine. Maelezo haya yanaonesha kwamba, Shaaban Robert alikuwa ni mtunzi aliyehimiza kuheshimu na kuthamini utamaduni wa kila mtu bila kudharau na kuona kwamba utamaduni wa jamii au taifa fulani ni bora kuliko ule wa jamii au taifa jingine. Riwaya yake ya Siku ya Watenzi Wote ni mfano mzuri wa kutolea kuhusiana na suala hili. Yote haya kwa pamoja, ni mambo ambayo, kwa namna moja au nyingine, yanahusiana na busara na hekima miongoni mwa wanajamii. Shafi Adam Shafi, katika Kuli anamtumia Majaliwa ambaye alikuwa ni kuli katika bandari huko Unguja kuisawiri dhamira ya hekima na busara katika jamii. Anasema: “Majaliwa alikuwa mwingi wa heshima, lakini pindi alipokuwa kazini, aliziweka heshima hizo pembeni na kushika masihara na matusi kama ilivyokuwa tabia ya makuli. Lakini palipotokea matatizo alikuwa ni mtu wa busara na mwingi wa huruma. Mara kwa mara aliwanasihi wenzake waliokabiliwa na matatizo namna kwa namna hata ikawa kila walipokuwa na matatizo ya kinyumbani, wafanyakazi wengi wa bandarini walimhadithia Majaliwa ili awape nasaha na maongozi” (Kuli, 1979:01). Katika dondoo hili tunafahamishwa kwamba, Majaliwa alikuwa ni mtu mwenye busara na hekima na kila mtu aliyekuwa na tatizo alilipeleka kwa Majaliwa ili liweze kutatuliwa kwa kupatiwa ushauri makini na wenye maongozi mema. Katika hali ya kawaida, makuli ni watu wakorofi sana na mara nyingi hutumia lugha ya matusi katika mawasiliano yao ya kila siku wawapo kazini. Hata hivyo, Majaliwa aliweza kumudu hali zote hizi, yaani kutumia lugha ya matusi kama makuli wengine, halafu hapo hapo tena, anabadilika na kuwa mtu mwenye busara na hekima, kiasi cha kuwa mtoa nasaha kwa kila jambo ambalo walitatizika nalo wawapo kazini na hata nyumbani. Kutokana na hali hii, Shafi Adam Shafi anatukumbusha kwamba Kuli si mtu mbaya kama watu wengi wanavyodhani kuwa kutokana na kutumia kwake lugha ya matusi, basi daima atakuwa ni mtu muovu asiye na huruma, heshima na busara mbele ya wenzake. Kwa mantiki hiyo, ni sawa na kusema kwamba, usimdharau mtu kutokana na hali yake au shughuli ambayo anaifanya, ukamwona kwamba hana maana au hawezi kuwa na mchango wowote ule wa kuleta maendeleo katika jamii. Tulifanya Usaili na Mzee Haji Gora Haji, ambaye alikuwa ni miongoni wa watu waliowahi kufanya kazi ya ukuli katika bandari ya Unguja kuhusiana na mtazamo wa watu walivyowatazama na kuwachukulia makuli. Bila kusita akaeleza: “Mjukuu wangu, ninapenda nikueleze kwamba, kazi ya ukuli ni kazi ngumu sana ambayo hutumia nguvu nyingi na daima, hata hivi sasa, malipo yake huwa ni kidogo sana. Katika jamii ya watu wa Unguja wa wakati huo, kuli alidharaulika sana na kuonekana kuwa ni mtu ambaye si msitaarabu na wala hana heshima, busara na hekima yoyote ile mbele ya jamii. Hii ilitokana na tabia za makuli ambao hupenda kutumia lugha ya matusi katika kuwasiliana kwao na kwa mantiki hiyo, jamii ikawachukulia kuwa ni watu ambao hawana adabu na heshima. Hata hivyo, ninavyokumbuka mimi nilipata kufanya kazi na watu ambao walikuwa ni makuli na walikuwa ni wengi wa heshima, ukarimu, busara na hekima” (Haji Gora Haji, 24/04/2013). Maelezo ya Gora Haji Gora yanashadidia hoja yetu ya msingi kwamba kuli tofauti na watu wengi wanavyomtazama, ni mtu ambaye ana busara, huruma na heshima katika jamii. Anatoa ushahidi wake yenye mwenyewe kwamba aliwahi kufanya kazi ya ukuli katika bandari ya Unguja na alipata kuwafahamu makuli wengi ambao walikuwa ni watu wastaarabu na wenye mawazo makubwa na mazuri kwa ajili ya kuliletea taifa mandeleo, achilia mbali kushauriana na kuwaidhiana wao kwa wao. Jambo hili tumelithibitisha kutokana na mahojiano yetu na yeye ambapo alitutajia jina la aliyepata kuwa kiongozi wa juu katika serikali ya Zanzibar kuwa naye alikuwa kuli na akatokea kuwa kiongozi wa nchi. Vilevile, maelezo ya Haji Gora Haji yanaonesha kwamba, kuli ni mtu ambaye alidharaulika sana na kutopatiwa heshima stahiki katika jamii kutokana na kutumia lugha ya matusi na kipato kidogo alichokuwa akikipata kwa siku. Hata hivyo, katika maelezo ya Haji Gora Haji na yale ya Shafi Adam Shafi, inaonekana kwamba makuli hutumia lugha hiyo katika muktadha wao wa kazi tu na baada ya hapo, kila mtu hurejea katika hali ya kawaida na ustaarabu awapo katika mazingira ambayo ni tofauti na yale ya kazi. Jambo hili lina ukweli ambao unaaminika kwa sababu hata Majaliwa alikuwa akitumia lugha ya aina hiyo pale anapokuwa kazini lakini baada ya kutoka pale alibadili msimbo na kuanza kutumia lugha iliyosheheni busara na hekima ya hali ya juu kiasi kwamba usimdhanie kuwa ni kuli wa bandarini. Alifanya hivyo ili kuendana na muktadha wa kazi yake na baada ya hapo alibadili matumizi ya lugha kulingana na muktadha ulivyomruhusu. Huu ndio ubinadamu na binadamu anapaswa kuwa namna hii, yaani anaishi kulingana na mazingira, kwani asipofanya hivyo itakuwa ni vigumu kwake kuishi na wenzake na kama ni katika mazingira ya kazi, kama haya, basi atashindwa kufanya kazi yake vizuri kama inavyotakiwa. Kwa hakika, tunapolirejea dondoo la Shafi Adam Shafi, hapo juu, kuhusiana na hekima na busara alizonazo Majaliwa, tunapata uelewa kwamba, heshima na busara ni mambo ambayo hapo zamani yalihusishwa sana na utu uzima au umri mkubwa. Wakati Majaliwa akiwa anatajwa kuwa alikuwa ni mtu wa mfano wa kuigwa alikuwa na miaka hamsini na tano. Kutokana na umri aliokuwa nao, akiwa mfanyakazi wa bandarini, alilazimika kuwa na busara na hekima na pale vijana wadogo, ambao kwa umri wengine walikuwa ni wadogo zake na wengine ni watoto wake, walimuhitaji sana katika kuwapatia nasaha na maongozi. Hata hivyo, katika jamii ya leo, hali haiko hivyo, kwani siku hizi yameripotiwa matukio mengi ambayo yanaonesha watu wazima kuwa ni miongoni mwa wakosefu wa adabu, heshima na huruma katika jamii. Khamis (2007) anaeleza kwamba, katika jamii ya leo si jambo la siri kusikia baba mzazi amembaka mwanawe, kitu ambacho katika miaka ya nyuma hakikuweza kutokea katika jamii. Hii haina maana kwamba, katika enzi hizo mambo kama haya hayakuwepo la hasha! Yalikuwepo, ila hayakuwepo kwa kiwango kama hiki na wakati mwingine yalifanywa siri kubwa ili kutunza utamaduni wa jamii (Sengo, 2009). Katika kipindi hiki ambapo hata viongozi wa umma ni watu wazima wenye umri kama wa Majaliwa, wanategemewa sana kuwa ni watu wa busara, hekima, heshima na adabu katika jamii lakini hali haiko hivyo kutokana na mabadiliko ya utamaduni ambao umejitokeza hivi sasa. Wengi wa viongozi hawa wamekuwa ni wala rushwa na mafisadi ambao hujali zaidi matumbo yao kuliko yale ya wananchi kwa ujumla. Kitendo hiki kinaonesha kwamba baadhi ya watu wazima ambao walitarajiwa kuwa ni watu wenye busara na hekima hawako hivyo na wanaonekana sio msaada kwa jamii na taifa kwa ujumla. Umuhimu wa Elimu Katika Jamii Dhamira ya umuhimu wa elimu katika jamii, imesawiriwa na watunzi wengi wa kazi za fasihi kama nia yao ya kuitaka jamii kupata maendeleo ya haraka ikiwa kila mwananchi atakuwa ameipata elimu. Nyerere (1962), mara tu baada ya kupatikana kwa uhuru wa Tanganyika, alitangaza kwamba katika jamii yetu kulikuwa na maadui watatu, ambao ni maradhi, ujinga na umasikini. Hata hivyo, aliongeza kwamba, ujinga ndio adui mkubwa kuliko maadui hao wengine wawili na kwamba adui huyu alihitaji kushughulikiwa mara moja ili jamii inusurike na maradhi na umasikini. Hii ina maana kwamba elimu ni ufunguo wa maisha na ndio hutoa mbinu mbalimbali za kupambana na kukabiliana na maisha. Kutokana na kutambua umuhimu huu wa elimu, serikali ya awamu ya kwanza ilifanya jitihada za kuhakikisha kwamba, wananchi wote wanapata elimu bila ubaguzi wa rangi, dini, jinsia, kabila au mahali ambapo mtu anatoka. Miongoni mwa jitihada hizo, ilikuwa ni kuanzishwa Elimu ya Msingi kwa wote (Universal Primary Education), ambapo kila mtoto mwenye umri wa kwenda shule alitakiwa kuandikishwa shule na kusomeshwa bure bila kujali tofauti zao katika jamii. Kutokana na sera hii, kwa kipindi kifupi, wananchi wengi walipata elimu ya msingi na kufikia maendeleo katika sekta ya elimu ambayo hayajawahi kufikiwa mpaka hivi sasa (Shivji, 2002). Shafi Adam Shafi hakuwa nyuma katika kuisawiri dhamira ya elimu na kuionesha kwamba ni kitu muhimu katika maendele ya jamii. Kupitia muhusika wake Rashidi, ambaye alikuwa ni kuli, anaonesha namna alivyokuwa anapambana katika kusoma na kutafuta elimu ili kukuza maarifa na kuweza kubadilisha hali yake ya maisha na pengine kuifanya kazi yake ya ukuli kwa ujuzi, ustadi na maarifa makubwa. Shafi Adam Shafi, anaeleza kwamba: “Kabla ya kuja hapo, Rashidi alifikiri umri wake haukumruhusu tena kusoma, lakini alipata moyo mkubwa alipoona kwamba baadhi ya wanafunzi wenzake walikuwa watu wazima walioweza kumzaa. Hivyo akawa anawaza, “Ama maneno ya Faraji ni kweli tupu. Aliniambia kwamba kuna watu wazima wanaweza kunizaa na hata kunijukuu ambao wanasoma.” Hata hivyo alijiuliza kama huku kusoma kungelimsaidia chochote katika maisha yake kwani aliona kazi yake haihitaji kisomo. Lakini nafikiri kuna umuhimu wa kujua kusoma na kuandika mana’ake zile karatasi anazozigawa Faraji bandarini lazima niweze kuzisoma mwenyewe, alijisemea tena na kuendelea, “Mpaka lini nitamtumainia Faki kunisomea ashidi aliendelea kusoma na kufanya kazi kwa muda mrefu” (Kuli, 1979:74-75). Dondoo hili linabainisha mambo mbalimbali ambayo ni muhimu kuhusiana na elimu katika jamii. Kwanza, dondoo hili linaonesha kwamba elimu ni kitu muhimu kwa maisha ya kila mtu na si kwa baadhi ya watu peke yake. Makuli, kama tulivyosema hapo awali, ni wabebaji wa mizigo bandarini. Katika hali ya kawaida mtu anaweza akadhani kwamba kuli haitaji elimu yeyote ili aweze kufanya kazi yake ya ukuli kwa ufanisi na tija. Lakini maneno ya Rashidi ambaye ni kuli, yanaonesha kwamba hata kuli anahitaji kuwa na elimu ya kujua kusoma na kuandika ili aweze kusoma na kusaini matini mbalimbali zinazogawiwa bandarini na mpaka lini ataendelea kuwategemea watu kumsomea. Kwa mantiki hiyo, hakuna mtu katika jamii asiyehitaji kuwa na elimu ya aina fulani katika maisha yake. Jambo la pili linalojitokeza katika dondoo hapo juu, ni kuhusu kujitegemea kwa maana kwamba, elimu humfanya mtu akaweza kujitegemea yeye mwenyewe katika kufanya mambo mbalimbali bila ya kutegemea msaada wa mtu mwingine. Kujitegemea kunakoelezwa hapa si kule kwa kusomewa na kuandikiwa barua na mtu mwingine bali pia, kujitegemea katika maisha na kufanya mambo mbalimbali ya kujiletea maendeleo. Elimu humfanya mtu kuwa mbunifu katika mazingira yake na kujiletea maendeleo endelevu kwa kutumia rasilimali mbalimbali alizojaaliwa na Mwenyezi Mungu katika mazingira yake. Mpango wa Kukuza Uchumi na Kupunguza Umasikini wa mwaka 2010 unaeleza kwamba, jitihada za makusudi zinahitajika katika kuhakikisha kwamba, sekta ya elimu inatengewa fedha za kutosha ili kuhakikisha elimu inatolewa kwa kiwango chenye ubora kwa nia ya kupata wataalamu mbalimbali watakaolipatia taifa maendeleo. Hii ina maana elimu ni kitu muhimu katika kuleta maendeleo kwa taifa lakini pia kulifanya taifa kujitegemea kwa kuwa na wataalamu wake. Kukosekana kwa wataalamu wa kutosha katika taifa hulifanya taifa kuwa tegemezi kutoka kwa wataalamu wa nchi nyingine, jambo ambalo linawakosesha kazi ambazo wazawa wa nchi walistahili kuzifanya wao. Jambo la tatu ambalo tunalipata kupitia dondoo hapo juu, ni kwamba elimu haina mwisho na mtu yeyote na mwenye umri wowote ule anayo fursa ya kusoma wakati wote na saa yoyote. Rashidi alipata wasiwasi kuwa yeye amekwisha kuwa mtu mzima na haiwezekani tena kuingia darasani kupiga goti mbele ya mwalimu na kufundishwa. Jambo la kumshangaza katika maisha yake, alipoingia tu darasani, aliwakuta wanafunzi ambao walikuwa na umri sawa na baba yake. Serikali ya Tanzania chini ya utawala wa Nyerere, katika kipindi cha katikati ya miaka ya 1960, ilianzisha Taasisi ya Elimu ya Watu Wazima ambayo ilipewa jukumu la kuhakikisha kwamba watu wote waliokuwa na umri mkubwa usiowaruhusu kuingia shuleni katika madarasa ya wale wenye umri mdogo wanapata elimu kupitia Taasisi ya Elimu ya Watu Wazima. Elimu ya watu wazima imekuwapo tangu enzi hizo na mpaka sasa bado inaendelea kutolewa na wananchi wengi wamenufaika kwa kupata ujuzi na maarifa ya kusoma, kuandika na kupata mbinu mbalimbali za kuendeshea maisha. Jambo la nne linalojitokeza katika dondoo hapo juu ni kuhusu kusoma na kufanya kazi, ambalo ni jambo linaloonekana kuwa na ugumu kwa baadhi ya watu. Rashidi alikuwa ni kuli na kazi za ukuli huwa ni ngumu na humfanya mtu kupatwa na uchovu usiosemeka. Hata hivyo, Rashidi aliweza kuvumilia uchovu wa kazi yake na kwenda darasani kuhudhuria masomo. Jambo hili, bila ya shaka yoyote, linaonesha kwamba elimu ni kitu ambacho hakipatikani kwa urahisi na yeyote anayetaka elimu, ni sharti ajipinde katika kupambana na changamoto mbalimbali zitakazokuja mbele yake kama ilivyokuwa kwa Rashidi. Mambo hayo manne ambayo tumeyaeleza hapo juu, yamepata msukumo mkubwa katika miaka ya hivi karibuni ambapo kila mtu anajitahidi kuhakikisha anapata elimu, yeye binafsi pamoja na watoto au familia yake kwa jumla. Imefika mahali, wazazi wanakopa fedha katika benki na taasisi za fedha kwa ajili ya kuwasomesha watoto wao katika shule ambazo zinatoa elimu yenye kiwango stahiki kwa maendeleo ya taifa na yale ya familia na ya mtu mmojammoja. Hii inaonesha kwamba mawazo ya Shafi Adam Shafi,aliyoyatoa mwishoni mwa miaka ya 1970, yana umuhimu mkubwa katika kipindi cha sasa. Umuhimu huu wa elimu umeifikia serikali, nayo pia inafanya kila linalowezekana kwa ajili ya kuhakikisha kwamba watoto wote walio na umri wa kwenda shuleni, wanapata fursa hiyo, tangu shule za msingi mpaka sekondari na hatimaye Chuo Kikuu. Tulipofanya usaili na Nassor Jumbe Khamis wa Nungwi, alitueleza kwamba: “Riwaya ya Kuli huwa ninaisoma mara kwa mara kutokana na namna Shafi Adam Shafi anavyojua kuzipanga dhamira katika kazi yake hii na hata nyingine pia. Jambo ambalo huwa linanivutia sana ni namna Rashidi alivyokuwa na mawazo mazuri juu ya umuhimu wa elimu katika jamii. Kijana huyu alikuwa ni kuli wa bandarini ambaye kipato chake kilikuwa ni kidogo sana kiasi cha kuweza kutenga kidogo, katika kidogo alichopata kwa ajili ya kujisomesha ni jambo zuri ambalo linanivutia sana. Nisomapo riwaya hii huwa ninapata faraja kwamba, hata mimi nitaweza kuwasomesha watoto wangu mpaka wafike pale wanapotaka kufika. Kama kuli alikuwa na mawazo ya kusoma na kujilipia katika masomo na akafanikiwa kwa nini mimi nishindwe-hilo haliwezekani” (Nassor Jumbe Khamis, 19/04/2013). Mawanzo wa haya yanaonesha kwamba dhamira hii ya Shafi Adam Shafi kuhusu umuhimu wa elimu katika jamii inasaidia kuakisi uhalisia uliopo katika jamii kwa kiasi kikubwa. Msomaji huyu anaonesha kwamba suala la elimu linaloelezwa katika riwaya ya Kuli ni hazina kubwa ambayo kila siku itawahamasisha wanajamii katika kuona haja ya kusoma na kuwasomesha wale wanaowahusu katika familia zao. Ile dhana ya uwekezaji katika elimu ambayo huzungumzwa na viongozi na baadhi ya watu wa mashirika yasiyokuwa ya kiserikali, sasa inaonekana kutiwa vitendoni na kila mwananchi. Si haba kusikia maneno kwamba, “mimi ninalima mwaka huu ili niweze kupata fedha kwa ajili ya kumlipia mwangu au wanangu ada ya shule na kumpatia mahitaji yote muhimu anayostahili kuyapata ili asome kwa utulivu na amani.” Kwa mfano, tunaposikiliza redio, kutazama na kusikiliza televisheni na kusoma magazeti, tunapata ujumbe kutoka kwa mabalozi mbalimbali wanaoziwakilisha nchi zao hapa Tanzania kwamba, maendeleo yaliyofikiwa katika nchi zao yametokana na wao kuwekeza katika elimu, jambo ambalo limewawezesha kupata wasomi na wataalamu wengi. Kutokana na kuwa na wataalamu wengi, basi na ubunifu nao unaongezeka kwa kiwango cha hali ya juu kabisa, jambo linalozifanya nchi hizo kuwa mfano wa kuigwa katika kujiletea maendeleo. Hii inatoa dira kwa mataifa yanayoendelea, kama ilivyo Tanzania, kuhakikisha kwamba bajeti ya serikali kuhusu elimu inaongezeka maradufu ili kukidhi mahitaji ya elimu nchini kwa dhamira ile ile ya kupata wataalamu wa kutosha kuliletea taifa maendeleo. Dhamira ya umuhimu wa elimu imeelezwa kwa urefu na mapana zaidi katika sehemu hii kwa kiasi ambacho kinatosheleza mahitaji ya malengo mahususi ya utafiti wetu na sasa tunatazama dhamira nyingine ambayo inahusu umasikini katika jamii. Umasikini Katika Jamii Suala la umasikini, hasa katika nchi zinazoendelea, kama ilivyo Tanzania, ni mada ambayo inazungumzwa katika ngazi za kitaifa na kimataifa. Ngaiza (2002) anaeleza kwamba, umasikini ni tatizo ambalo linazikabili jamii mbalimbali za bara la Afrika, hasa kusini mwa Jangwa la Sahara. Umasikini unaozikabili nchi hizi, umegawanyika katika makundi ya umasikini wa kipato, fikira, utamaduni, elimu, kisiasa, kijamii na kadhalika. Kutokana na matatizo haya ya umasikini, serikali za nchi hizi pamoja na mataifa yaliyoendelea zimechukua hatua mbalimbali za kukabilana na matatizo haya ili kuifanya jamii iishi katika maisha mazuri. Katika nchi ya Tanzania, kumefanyika jitihada za kuwapatia wananchi elimu ili kutokana na elimu hiyo waweze kujiletea maendeleo. Mkakati wa Kukuza Uchumi na Kupunguza Umasikini ulionza katika miaka ya 2000 katika nchi ya Tanzania, umesaidia kwa kiasi kikubwa kuleta maendeleo katika jamii. Kutokana na mkakati huu wanawake, kwa mfano, wameunda vikundi vya kijasiriamali na kupatiwa mitaji ya kuendesha biashara (Ngaiza, 2002). Pamoja na jitihada mbalimbali za kupambana na umasikini, bado tatizo hili lipo katika jamii na watunzi wa kazi za fasihi wametumia kalamu zao kulisawiri suala hili. Miongoni mwa wanafasihi hao ni Shafi Adam Shafi, ambaye, kupitia riwaya yake ya Kuli anaisawiri dhamira ya umasikini kupitia wahusika wake kama Rashidi na Majaliwa na makuli wengine ambao wanapatikana katika kazi yake. Shafi Adam Shafi, anasema: “Wakati ana umri wa miaka Hamsini na tano, Majaliwa alikuwa bado anafanya kazi ya ukuli. Kazi hii aliianza wakati yungali kijana wa miaka ishirini na moja. Mazoea ya kazi hiyo yalimfanya aimudu vizuri kabisa. Alikuwa mashuhuri sana miongoni mwa wafanyakazi wa bandarini. Dongo la Majaliwa lilikuwa zuri sana kwani hata katika umri wa miaka hamsini na tano alionesha kama kijana wa miaka thelathini tu. Alikuwa na urefu wa wastani na mwili mkubwa” (Kuli, 1979:01). Dondoo hili linaonesha kwamba katika jamii bado kumekithiri umasikini mkubwa kiasi kwamba, watu ambao wamefikisha umri wa kustaafu kazi bado wanaendelea kufanya kazi, tena kazi ambazo ni ngumu za shurba na ambazo ni hatari kwa afya zao. Miaka hamsini aliyokuwa nayo Majaliwa, kwa mujibu wa sheria ya utumishi wa Umma iliyokuwepo wakati huo, ni mtu ambaye alikuwa amestaafu kazi na hivyo hakustahili kuwepo kazini. Hata hivyo, Majaliwa hakuwa mtu aliyekuwa ameajiriwa kama mtumishi wa kudumu, bali alikuwa ni kibarua wa kufanya kazi kwa siku na kulipwa kutwa yake. Ni kutokana na umasikini aliokuwa nao Majaliwa, ndio maana akaamua kuendelea na kazi yake ya ukuli mpaka wakati akiwa na umri mkubwa usioweza kuhimili mikiki ya kazi ya ukuli. Angeacha kuifanya kazi hii, ni dhahiri kwamba yeye na mkewe pamoja na mwanawe mchanga Rashidi, wasingeweza kukidhi mahitaji muhimu katika kuendesha maisha yao. Kazi ya ukuli ni kazi ambayo ilihitaji kufanywa na kijana mwenye nguvu hasahasa na si kufanywa na wazee kama alivyokuwa Majaliwa kwa sababu ilikuwa ni hatari kubwa kwa afya. Hili linadhihirika pale Shafi Adam Shafi, anaposema kwamba: “Siku nenda siku rudi, Majaliwa aliendelea kufanya kazi ya ukuli. Kila alipoendelea kukonga afya ilizidi kumpungua, lakini hata hivyo ilimlazimu kuendelea na kazi ili aweze kuendesha maisha yake yeye, mkewe na mtoto wake. Majaliwa aliendelea na kazi ya ukuli mpaka ikamvunja kabisa na hatimaye alipatwa na ugonjwa wa kiarusi ambao ulimlaza kitandani mpaka kufa kwake. Alifia hapo hapo Mferejimaringo na makuli wengi walihudhuria maziko yake hapo Makaburimsafa” (Kuli, 1979:08). Dondoo hili linaonesha kwamba, Majaliwa alipoteza maisha yake kwa kupata ugonjwa hatari wa kiarusi kutokana na kufanya kazi nzito za ukuli huku akiwa na umri wa miaka ya utu uzima, ambayo haikumruhusu kufanya kazi hiyo. Hata hivyo, yeye binafsi anakiri kwamba alilazimika kuifanya kazi hii ili aweze kukidhi mahitaji ya familia yake na yale ya kwake yeye binafsi. Katika jamii zilizoendelea, hali kama hii ya mzee kufanya kazi ngumu huwezi kuikuta kwa sababu nchi hizo zimeandamana na sera maalumu ambayo inamwezesha mzee kustaafu pale umri wake unapofikia kufanya hivyo na kisha kupatiwa mafao yake ya uzeeni kila mwezi kwa ajili ya kuendesha maisha ya familia pamoja na kujikimu. Kwa bahati mbaya sana, kipindi hiki cha Majaliwa kilikuwa ni kipindi cha utawala wa Kikoloni, ambapo watumishi wengi hawakupatiwa ajira za kudumu na hivyo kukosa haki ya kuwa na hifadhi ya jamii pindi watakapostaafu kazi. Hali hii iliwafanya watumishi wa wakati huo kutostaafu kazi mpaka kifo kiwakute kwani kustaafu kazi na kukaa nyumbani kungeliongeza kiwango cha umasikini ambacho tayari kilikuwepo kutokana na mshahara au malipo ya mkia wa mbuzi waliopatiwa makuli kwa siku. Kuli alilazimika kufanya kazi kila siku na hakuwa na mapumziko hata kama alijisikia hali yake ya kiafya si nzuri; kuacha kazi kwa siku moja tu kuliifanya familia kukosa chakula cha siku ile. Kimsingi, maisha ya kuli wa wakati huo wa akina Majaliwa, kuwa ni ya kimasikini hayatofautiani sana na kuli wa kileo. Malipo kidogo ambayo kuli anayapata kama malipo ya mshara wake kwa siku ni kidogo sana ikilinganiswa na kazi ngumu anayoifanya. Vilevile, bado makuli wanalipwa kwa siku wanayofanya kazi na hawajaingizwa katika mfuko wa hifadhi ya jamii ili waweze kupata kiinua mgongo na mafao ya uzeeni kama ilivyo kwa baadhi ya watumishi wa kada nyingine hapo hapo bandarini. Tulipata fursa ya kufanya usaili na kuli Makame Sultan Makame katika bandari ya Zanzibar kuhusu hali ya malipo ya makuli na maisha yao baada ya kukosa nguvu za kufanyakazi hiyo ikoje, bila kusita alitueleza: “Sisi makuli ni watu wa shida sana ikilinganishwa na watumishi wengine wa hapa bandarini. Kwanza, makuli hatuna mshahara unaoeleweka kama ilivyo kwa watumishi wengine kama wahasibu, watawala, mainjinia, watu wa manunuzi na ugavi, watu wa maghala na stoo, madereva, mamesenja, walinzi na watumishi wengine wa bandarini ambao wao wana ajira za kudumu pamoja na kupatiwa stahiki zote za mtumishi awapo kazini na baada ya kustaafu kazi. Malipo yetu ni kwa siku na malipo hayo ni kidogo sana kiasi cha kutotosheleza mahitaji yetu pamoja na familia zetu. Pili, wakati wowote kuli huweza kupatwa na tatizo la kuangukiwa na mzigo na akapata kilema cha maisha lakini hawezi kupata msaada wowote wa kuendeshea maisha yake, kwa sababu hana bima ya kazi. Kazi ya ukuli ni hatari na hivyo, haihitaji tu makuli kupatiwa ajira ya kudumu halafu ikatosha la hasha! Bali pia walipaswa kupatiwa bima ya maisha wawapo kazini. Jambo ambalo kwa takribani miaka hamsini tangu tupate uhuru wa nchi yetu limeachwa hivyo hivyo, kama lilivyokuwa katika kipindi cha ukoloni” (Makame Sultan Makame, 27/04/2013). Maelezo ya mtafitiwa wetu huyu, yanaonesha masikitiko makubwa aliyonayo, kuhusiana na maisha ya kimasikini ambayo kuli anayaishi katika nchi yake ambayo tayari imekwishapata uhuru. Katika hali ya kawaida bandari ni miongoni mwa vitengo ambavyo vinaliingizia taifa fedha nyingi za kigeni na za ndani. Kwa mantiki hiyo basi, haikutegemewa makuli kuachwa waendelee kuishi maisha ya kuku wa kienyeji, hali ya kuwa wao ni watu muhimu katika kufanikisha ukwasi wa fedha unaokusanywa bandarini kufanikiwa. Kilio hiki cha makuli ni wito kwa serikali na taasisi zake zinazohusika kulitazama suala hili na kulipatia suluhisho la kudumu ambapo makuli watapatiwa mishahara, marupurupu na hifadhi ya jamii kama watumishi wengine wote wa serikali na sekta binafsi wanavyofanyiwa. Dhamira ya umasikini katika riwaya ya Kuli imeelezwa kwa mawanda mapana sana na Shafi Adam Shafi. Tunapoyatazama maisha ya Rashidi na mama yake baada ya kifo cha Majaliwa ni ushahidi tosha wa kutamalaki kwa dhamira ya umasikini katika riwaya hii mashuhuri ya Shafi Adam Shafi. Baada ya kueleza kuhusu dhamira ya umasikini katika riwaya ya Kuli, ni vyema sasa tutazame dhamira ya utamaduni na mabadiliko yake katika Zanzibar. Utamaduni na Mabadiliko Yake Katika Jamii Ramadhani (2013) anaeleza kwamba utamaduni ni mfumo au utaratibu wa maisha ambao jamii inaufuata katika maisha yake ya kila siku ikijumuisha mila, desturi, miiko, matambiko, jando na unyago kwa kuyataja mambo machahe. Utamaduni wa jamii ndio hutoa dira na mwelekeo wa namna mambo mbalimbali katika jamii yanapaswa kuwa na kuendeshwa na wanajamii wote ili kuleta uhusiano mzuri miongoni mwa watu, upendo, amani, ushirikiano na kuheshimiana katika jamii. Utamaduni huweka misingi na kanuni mbalimbali za maisha na adhabu ambazo hutolewa kwa yeyote yule ambaye anavunja kanuni hizo zilizowekwa na jamii kupitia utamaduni husika (Mwaipopo, 1990). Kimsingi, kila jamii ina utamaduni wake kulingana na mazingira ya jamii hiyo kisiasa, kiuchumi, kijamii na kadhalika. Hivi ni sawa na kusema kwamba, utamaduni hutofautiana baina ya jamii moja na nyingine. Utamaduni wa jamii moja na nyingine huweza kuathiriana na hivyo, vipengele vya utamaduni vya jamii moja kuwa ni sehemu ya utamaduni wa jamii nyingine. Kwa mfano, ni jambo la kawaida kuona katika jamii yetu baadhi ya watu wakiiga utamaduni wa mataifa yaliyoendelea na kuufanya utamaduni huo kuwa sehemu ya utamaduni wa Waswahili. Kwa mujibu wa Kalegeya (2013) inaelezwa kwamba, hali hii inasababishwa na utandawazi ambao umeruhusu soko huria na hivyo watu huiga mambo kutoka katika tamaduni za jamii nyingine na kuzifanya kuwa ni sehemu ya utamaduni wake. Kitendo cha kuiga utamaduni wa jamii za kigeni na kuufanya kuwa sehemu ya utamaduni wa jamii za Waswahili si jambo baya hata kidogo. Hii inatokana na ukweli kwamba, utamaduni ni hai, na kila siku unapata mabadiliko ambayo yanastahili kuchukuliwa na kuimarisha utamaduni wa jamii. Hata hivyo, si kila jambo ambalo linaonekana kuwa zuri katika utamaduni wa watu wa jamii fulani ya kigeni linaweza kuwa zuri katika utamaduni wa jamii ya Waswahili (Kalegeya, 2013). Utamaduni wa jamii ni kitu kizuri ambacho kinahitaji kufuatiliwa na kusimamiwa ili kuhakikisha kwamba utamaduni unatoa mchango mkubwa katika kuliletea taifa maendeleo ya kisiasa, kiuchumi na kijamii. Shafi Adam Shafi anausawiri utamaduni wa jamii ya Waswahili wa Unguja katika riwaya yake ya Kuli kama ulivyojitokeza katika jamii hiyo katika kipindi cha kuandikwa kwa riwaya hii. Sehemu ya utamaduni anayoionesha katika riwaya hii ni ule wa mandhari ya nyumbani. Anasema: “Ijapokuwa chumba hicho kilikuwa kidogo, Bi Mashavu alikiweka katika hali ya usafi kabisa. Kitanda cha samadari kilichokuwemo humo kilitandikwa vizuri kwa shuka nyeupe iliyofumwa maua mekundu katikati. Mlikuwa na viti viwili vya ‘murscheya’ vilivyokuwa na mito ya usumba ambayo ilivishwa foronya safi nyeupe. Kila magharibi Bi Mashavu alikuwa na kawaida ya kunyunyuza asumini juu ya kitanda na baadaye kufukiza udi ambao ulileta harufu nzuri ndani ya chumba hicho. Kila siku kanga safi zilining’inizwa juu ya besera ya kitanda na Majaliwa, baada ya kwisha kukoga tu, alivuta moja ya kanga hizo na kujifunga kiunoni. “Bwana, chakula tayari,” Bi Mashavu alimwambia Majaliwa, aliyekuwa amejinyoosha juu ya kitanda kile kilichotandikwa vizuri huku amemlaza Rashidi ubavuni pake” (Kuli, 1979:05). Dondoo hili, linaonesha namna chumba cha Mswahili wa Unguja kilivyopambwa na kupendeza pamoja na kuvutia. Hata kama chumba kilikuwa ni kidogo kiasi gani kwa mapambo ambayo yalipambwa katika chumba hicho yalikifanya kuwa kizuri na mahali pa zuri pa kupumzika na kustarehe. Kazi ya kukipamba na kukifanyia usafi chumba ilikuwa ni ya mwanamke ambapo mwanamme alikuja na kupata starehe tu katika chumba hicho baada ya uchovu wa kazi ngumu za kutwa nzima. Kazi ya ukuli ambayo aliifanya Majaliwa ilimhitaji kupata mahali muafaka pa kupumzika na kustarehe na mahala hapo si pengine bali ni katika chumba kilichonyunyuzwa asumini na kufukizwa udi. Bi Mashavu aliweza kukamilisha kazi hii na kila siku mumewe alipokuja alikuta chumba kisafi na moja kwa moja alikwenda kupumzika kwa kujilaza juu ya kitanda. Dondoo hili pia linaonesha kwamba mwanamke ni mtu wa kukaa nyumbani na kufanya kazi za nyumbani hali mwanamme akiwa ni mfanyakazi wa kazi za kuingiza kipato ambacho kitatumika katika kukidhi mahitaji ya familia nzima. Kwa mujibu wa nadharia ya Kifeministi (Koda, 2000), kitendo cha kumfanya mwanamke kuwa mama wa nyumbani na mwanamme kufanya kazi za kuajiriwa na kuingiza kipato ni unyanyasaji wa Kijinsia. Kwao, mwanamke anatakiwa awe na haki sawa na mwanamme na wote wafanye kazi za kuajiriwa au kujiajiri, kupata elimu, kugombea na kuchaguliwa kushika uongozi, kuchagua viongozi, kurithi sawa na wanamme, kuanzisha na kusimamia miradi mbalimbali ya maendeleo ikiwa ni pamoja na kumiliki mali. Kitendo cha kumfanya mwanamke kukaa ndani tu na kufanya kazi za nyumbani kunamnyima nafasi ya kupata haki hizo ambazo mwanamme anazo kwa sababu yeye anao uhuru wa kufanya kazi za kuingiza kipato ambacho atakitumia katika kufanya uwekezaji na mambo mengine ya maendeleo ya kiuchumi na kijamii. Vilevile, dondoo hili haliishii katika kuonesha kwamba mwanamke alikuwa anafanya kazi ya kupamba chumba peke yake bali pia alikuwa na kazi ya kuandaa na kutayarisha chakula kwa ajili ya familia yake. Baba wa familia alipofika nyumbani alikuta kila kitu kimeshaandaliwa na kazi yake ilikuwa ni kukoga, kula chakula na kupumzika. Wakati huo mama alihangaika kupika, kumtuliza au kumbembeleza mtoto na kumwandalia mumewe maji ya kukoga. Mambo yote haya yalifanywa na mtu mmoja bila hata ya kuwa na msaidizi jambo ambalo wakati mwingine lilimfanya achoke sana (Koda, 2000). Wanawake katika jamii wamekuwa wakifanya kazi kama hizi tangu karne na karne na mpaka sasa bado wanazifanya kazi hizi ingawa kuna mabadiliko kiasi ambayo yamejitokeza katika kipindi cha hivi karibuni. Nadharia ya Dhima na Kazi ya Sengo (2009) inaeleza kwamba kila jambo katika jamii lipo kwa dhima maalumu. Kwa mfano, mwanamke kufanya kazi za nyumbani ni wajibu wake na kwamba, mwandishi anapomsawiri mwanamke kutekeleza wajibu wake hamnyanyasi hata kidogo bali anamtendea haki. Mwanamume anakwenda kazini kutafuta riziki ya kula na familia yake na mama anabaki nyumbani kutimiza wajibu wake kama mke-tatizo liko wapi? Sengo (2009) anasema kwamba, “fasihi ina kwao,” hivyo usawiri wa mwanamke katika riwaya ya Kuli ni sahihi na wala hauna shaka hata kidogo. Mabadiliko ya kijamii na kiuchumi duniani kupitia utandawazi kumeleta pia mabadiliko katika utamaduni wa jamii ya Waswahili. Mabadiliko haya yanakwenda sambamba pia na mkondo wa kiharakati wa masuala ya kijinsia ambao ulifika kileleni katika mkutano wa Beijing uliofanyika katika mwaka wa 1995. Mkutano huu uliweka na kuazimia hatua muafaka ambazo zitaharakisha upatikanaji wa haki sawa baina ya mwanamme na mwanamke katika jamii za watu wote duniani. Mafanikio ya mkutano huu yameanza kuonekana kwa kasi kubwa pale ambapo wanawake na wanaume wameanza kupewa fursa sawa katika nafasi za elimu, uongozi, huduma za afya, nafasi za ajira, fursa za mikopo na kadhalika. Kuwepo kwa mambo haya katika jamii ya Waswahili kumemfanya mwanamke asiwe kiumbe wa kufutikwa ndani na kufanya kazi za nyumbani peke yake. Sasa anapata fursa mbalimbali za kutoka nje na kufanya shughuli ambazo hapo awali zilionekana kuwa ni za mwanamme peke yake. Mabadiliko katika Nyanja za elimu, siasa, jamii na uchumi yameufanya utamaduni nao ubadilike ambapo mwanamke wa Kiswahili katika mji wa Unguja hutoka asubuhi kama vile atokavyo mwanaume na kurudi jioni. Hali hii husababisha kutokuwepo nafasi ya mwanamke huyu kufanya shughuli za nyumbani kama ilivyokuwa hapo awali na wanaporudi wote jioni wanakuwa wamechoka na kuishia kulala bila hata ya kupika chakula kizuri walichokuwa wamezoea kukipata wakati mwanamke akiwa mama wa nyumbani. Kutokana na hali hii, baadhi ya wanamme wamekuwa wakitafuta huduma hizo kwa wanawake wengine wa mtaani. Kwa jina maarufu wanawake hawa huitwa kuwa ni “nyumba ndogo.” Wengi kati ya hawa akina mama wa nyumba ndogo, huwa hawatoki nyumbani kwa sababu ya kutokuwa na kazi ya kufanya na hivyo kuandaa mazingira mazuri ya kumstarehesha mwanamme aliyechoka kwa kazi nyingi na asipate mtu wa kumliwaza pale anapofika nyumbani kwake. Mabadiliko haya ya kiutamaduni yamesababisha kutokea kwa migogoro kadha wa kadha katika jamii ya watu wa Unguja, hususani migogoro ya ndoa. Tulibahatika kufanya usaili na bwana Amri Faki wa kijiji cha Nungwi kuhusiana na suala hili naye akatueleza kwamba: “Maisha ya siku hizi yamebadilika sana ukilinganisha na miaka ya nyuma wakati sisi tulipokuwa vijana. Tulipata kuwashuhudia mama na baba zetu wakiishi maisha mazuri yasiyo na mfano, ambapo mama alibaki nyumbani na kufanya shughuli zote zilizo halali kwake bila manung’uniko hata kidogo. Katika maisha ya hivi karibuni kina mama wamekuwa nao wakitoka kama wanamme na kwenda kujishughulisha kufanya kazi mbalimbali katika maofisi ya umma, maofisi ya watu binafsi na kujishughulisha katika shughuli zao binafsi kama vile kushona nguo, kuuza chakula na vinywaji, kusoma katika maskuli na vyuo Vikuu. Mwanamme akirudi nyumbani wakati mwingine anakuta mkewe bado hajarudi na hivyo kukosa hata mtu wa kumwekea maji ya kukoga. Jambo hili limewafanya wanamme wengi wa hapa Nungwi kuhamia kwa wanawake wa Kitanga ambao walihamia hapa Nugwi kutoka Tanga na kupatiwa huduma zote ambazo walistahili kuzipata kutoka kwa wake zao. Hii, ndio hali halisi ya maisha yaliyopo hapa Nugwi kwa sasa na ninatumai ni katika sehemu mbalimbali za hapa Unguja hali ipo hivyo. Wanawake wa Kitanga wanasifiwa kwamba ni wataalamu wa mahaba kiasi kwamba, mwanamme anabebwa mgongoni kama vile mtoto mchanga anavyobebwa na mama yake. Hivi sasa kuna malalamiko kwamba, wanawake wa Kitanga warudishwe makwao kwa sababu wanaleta matatizo katika jamii ya Waswahili wa kijiji cha Nungwi” (Amri Faki, 22/04/2013). Dondoo hili linaonesha kwamba suala la mabadiliko ya utamaduni limetokea katika maeneo ya Waswahili na kusababisha migogoro katika ndoa. Msailiwa anashangaa kuona kwamba wanawake wa siku hizi hawafanyi kazi ambazo yeye mwenyewe alipata kuzishuhudia zikifanywa na akina mama, akiwapo mama yake mzazi, katika enzi hizo lakini sasa kila mwanamke yupo katika harakati za kujiletea maendeleo. Ni kweli, mwanamke lazima atoke nje ili akatafute fedha kwa ajili ya kujikimu kwa sababu zile za mwanamme peke yake hazitoshi. Hiki ni kipindi ambacho serikali haigharamii huduma mbalimbali za kijamii kwa asilimia mia moja kama ilivyokuwa hapo awali, jambo ambalo linasababisha kila mtu kuchangia huduma hizo. Ili kuweza kuchangia huduma hizo, ni lazima kila mtu afanye kazi na sio kumwachia mtu mmoja peke yake kwani hatoweza kumudu gharama hizo. Mabadiliko haya si ya Waswahili peke yao, bali pia yanatokea katika sehemu mbalimbali duniani. Kutokana na mabadiliko haya ya kiutamaduni, jamii haina budi kuyakubali na kutazama namna bora ya kukabiliana nayo ili kuifanya jamii kuishi katika maisha mazuri ya amani na upendo baina yao. Suala la utamaduni na mabadiliko yake katika jamii litaendelea kuwa hivyo kila siku kwa sababu utamaduni ni kitu hai ambacho hubadilika kila uchao. Katika kuilezea dhamira hii tumejaribu kugusa kila jambo ambalo linahusika kwa kadiri ya mahitaji ya malengo mahususi ya utafiti wetu. Kuwepo kwa vyombo vya habari, kama vile televisheni na radio, ambavyo vinatoa habari na matukio ya sehemu mbalimbali duniani na kuifikia kila jamii ni dhahiri kwamba, suala la mabadiliko ya utamaduni litaendelea kutokea kila siku. Jambo jema ni kuhakikisha kwamba, jamii inaiga mambo mazuri na kuyaacha yale ambayo hayana tija wala faida kwa jamii. Dhamira inayofuata ni ya Ukombozi katika jamii. Ukombozi Katika Jamii Tanganyika na Zanzibar, kama ilivyokuwa kwa nchi nyingi za Bara la Afrika, zilitawaliwa na wakoloni wa Kijerumani (Tanganyika) na baadaye Waingereza. Ukoloni ni hali ya nchi moja kuitawala nchi nyingine kiuchumi, kisiasa, kijamii na kiutamaduni kwa mabavu, bila mtawaliwa kukubali (Shivji, 2002). Baada ya kufanya utawala wa aina hiyo, serikali ya Kikoloni ilijitwalia haki ya kumiliki na kutumia rasilimali za mataifa haya tawaliwa kwa masilahi ya mataifa ya Kikoloni huku nchi tawaliwa zikiachwa bila kunufaika na rasilimali hizo. Miongoni mwa rasilimali hizo ilikuwa ni nguvu kazi au kwa jina la siku hizi ni rasilimali watu. Watu walifanyishwa kazi katika mashamba makubwa ya mkonge, kahawa, pamba na mazao mengine ya biashara kwa malipo kidogo kabisa. Si hivyo tu, bali pia, watu walitumikishwa katika shughuli mbalimbali za kiuchumi kama vile, bandarini katika kupakia na kupakua mizigo katika meli na katika marikwama kwa malipo yasiyoendana na hali halisi ya maisha katika jamii. Pamoja na kufanyishwa kazi na kulipwa malipo kidogo, pia watumishi wa bandarini hawakuwa wakipatiwa fidia yoyote ile baada ya kupata matatizo ya kiafya wanapokuwa kazini. Hali hii iliwafanya makuli kupambana vya kutosha ili kuhakikisha kwamba, wakubwa wao, wanawaheshimu na kusikiliza madai yao ili nao wapate maisha mazuri. Shafi Adam Shafi ni miongoni mwa watunzi wa riwaya ya Kiswahili ambaye ameisawiri vilivyo dhamira ya ukombozi katika jamii kupitia makuli wa bandari ya Unguja. Baada ya kupata mateso na udhalilishaji wa hali ya juu, makuli wa bandari ya Unguja walifanya mgomo mkubwa wa kutofanya kazi na kuwasababishia hasara kubwa serikali ya Kikoloni ambayo ndiyo ilikuwa ikimiliki bandari hiyo. Harakati za kufanya mgomo zilianza kwa kufanyika kikao cha wafanyakazi wote, ambao walikuwa makuli ili kujadili njia muafaka za kuchukua ili kutatua matatizo yaliyokuwa yanawakabili wawapo mahali pa kazi, ikiwa ni pamoja na masuala ya malipo kiduchu kulingana na kazi ngumu walizokuwa wakizifanya. Shafi Adam Shafi, anaandika: “Ndugu wafanyakazi. Leo tumekutana hapa ili kuzungumzia mambo muhimu yanayohusu maisha yetu. Kwa miaka mingi sasa mabepari wamekuwa wanatuchezea na kila tunapopeleka madai yetu wao wanatuona sisi wapumbavu. Wenzetu wengi wamepoteza maisha yao wakiwa kazini na wengine mpaka hii leo wana vilema kwasababu ya ajali walizozipata wakiwa kazini. Hivi juzi tu mwenzetu mmoja amepoteza maisha yake na kampuni ya Smith Mackenzie inasema wao hawana shauri lolote kuhusu marehemu huyo. Sasa ndugu, wakati umefika tuchukue hatua, au vipi ndugu?” “Ndiyo!” Watu wote walipiga kelele kwa umoja. “Sasa ndugu silaha yetu kubwa tuliyonayo ni kuitisha mgomo. Je! Tuko tayari kugoma?” “Tuko tayari!” Wote walijibu tena. “Basi tunakuarifuni rasmi kwamba kesho tunaanza mgomo na hapana ruhusa mfanyakazi hata mmoja wa bandarini kwenda kazini” (Kuli, 1979: 84-85).” Dondoo hili, linaonesha kwamba, wafanyakazi wa bandarini-makuli walikuwa katika harakati za kutaka ukombozi ili waondokane na madhila waliyokuwa wakifanyiwa na mwajiri wao katika kazi ya ukuli. Harakati za ukombozi zilifanywa kisayansi na si kwa njia za ubabaishaji wa kichochoroni au kwa njia za kihunihuni tu. Kwanza, waliitisha kikao cha wafanyakazi wote jambo ambalo ndilo linalotakiwa kufanywa na wafanyakazi wowote wale pale wanapokuwa wanadai jambo kutoka kwa mwajiri wao. Kikao hicho kilikuwa na ajenda kuu ambayo ilikuwa ni kutafuta njia muafaka za kukomesha unyanyasaji uliokuwa ukifanywa na mwajiri wao katika masuala ya malipo ya kazi na ushughulikiaji wa matatizo mbalimbali yanayowakumba makuli pale wanapokuwa kazini. Ajenda hiyo ilijadiliwa na maazimio yakawekwa ambapo azimio kuu lilikuwa ni kufanya mgomo wa kutokwenda kazini mpaka pale madai yao yatakaposikilizwa. Dondoo hili linaonesha kwamba mabepari ni watu ambao hawakupenda kusikiliza madai ya makuli kwa muda mrefu, ndio maana wakaamua kufanya mgomo ili kushinikiza madai yao kusikilizwa. Hii ilikuwa ni tabia ya Wakoloni ambao daima waliwaona Waafrika kuwa ni watu duni ambao walifaa kutumikishwa kama punda kwa malipo kidogo, tena hawafai hata kusikilizwa madai yao. Mara nyingi, Waswahili kama ilivyo kawaida yao, walikuwa ni watu wastaarabu waliowaheshimu sana Wakoloni, mpaka Wakoloni wakawaona kwamba, wao ni wajinga wasiokuwa na maana yoyote. Hali hii ilidumu kwa muda mrefu, ndipo Waswahili wakafunguka na kuanza kudai haki zao. Kitendo cha makuli kufanya mgomo dhidi ya mwajiri wao katika bandari, kilikuwa ni kazi kubwa ya kikombozi katika jamii yao. Ujasiri walioupata na kuuonesha katika mapambano dhidi ya mwajiri wao ni hatua ya kijasiri mno kufanywa na watu wa aina ya makuli ambao kila mara walitishwa kwa ama kufukuzwa kazi au kupelekwa jela iwapo wataanzisha fujo bandarini. Kutokuogopa vitisho vyote vya mwajiri wao na kuamua kuandaa mgomo, ni ukombozi mkubwa wa kifikra uliofikiwa na makuli na jamii nzima ya Waswahili kwa jumla. Mgomo uliofanywa na makuli ulisaidia kuleta mabadiliko makubwa, kwa mwajiri wao ambaye alikuwa hataki hata kuzungumza nao lakini alikubali kukaa katika meza ya mazungumzo kwa ajili ya kufanya mazungumzo stahiki juu ya madai ya makuli. Shafi Adam Shafi, anaandika: “Sasa ninyi nataka pesa ngapi?” Aliuliza yule Mzungu. “Sisi hatutaki pesa tu, kuna mengi tunayotaka na yote hayo tumekuleteeni katika madai yetu,” alisema Faraji. “Basi sisi tafikiria madai yenu kidogokidogo wala hapana haja ninyi nagoma. Waambie watu yote nakwenda kazini na sisi natengeneza kila kitu kidogokidogo, right?” alisema yule Mzungu. “Na yule mwezetu aliyekufa kazini?” aliuliza tena. “Habari yake pia sisi tafikiria, “alijibu yule Mzungu. Mazungumzo yaliishia hapo. Faraji na Bakari waliondoka baada ya kupewa ahadi kwamba madai yao yatafikiriwa na kwa siku ya kumi tokea kuanza mgomo kazi ilianza tena huko gatini” (Kuli, 1979:96). Dondoo hili, linaonesha kwamba, matumaini ya makuli kutatuliwa matatizo yao yalianza kupatikana japo hawakuwa na uhakika kwa sababu wakoloni walikuwa ni vigeugeu. Ni vigeugeu kwa sababu wanaweza kuahidi jambo halafu ikawa danganya toto na wasitekeleze. Hata hivyo, ile tu mwajiri kukubali kukaa meza moja na kuzungumza juu ya madai ya makuli ni jambo jema na mwanzo mzuri wa kufanikisha hatua za ukombozi. Baada ya kutoa maelezo kuhusiana na dhamira ya ukombozi katika riwaya ya Kuli sasa tunahamia katika dhamira nyingine ya masuala ya uzazi. Watunzi mbalimbali wa kazi za fasihi wamekuwa wakiisawiri dhamira hii kwa namna mbalimbali, Shafi Adam Shafi akiwa ni mmoja kati ya watunzi hao. Masuala ya Uzazi Uzazi, na hasa kupata mtoto baada ya mke na mume kuoana, ni jambo muhimu sana katika jamii ya Waafrika, na jambo muhimu katika kuwafanya wanandoa hao kuweza kudumu katika ndoa yao. Inapotokea wanandoa hao hawapati mtoto basi maneno mengi husemwa na kuzungumzwa juu yao kiasi cha kukosa amani ya kuweza kuishi maisha ya amani na upendo. Mlacha (1996) anaeleza kwamba, Bwana Myombekere alikatazwa na wazazi wake asimuoe Bibi Bugonoka, naye akalazimisha kufanya hivyo na kisha ikatokea kwamba mkewe huyo hajapata ujauzito na kupata mtoto kwa muda mrefu tangu kuoana kwao. Anaendelea kueleza kwamba, katika riwaya ya Bwana Myombekere na Bibi Bugonoka, mtunzi wa riwaya hiyo anaonesha kwamba kupata mtoto katika familia ni kitu muhimu katika maisha ya jamii. Hata hivyo, alichotaka kukionesha hapa ni kwamba mtu kutopata mtoto si mwisho wa maisha na wala haina uhusiano wowote na uwezo wake kama mtu. Hivi ndivyo mambo yanavyopaswa kufahamika na kutazamwa katika jamii. Shafi Adam Shafi, ameisawiri dhamira hii katika Kuli akionesha namna Majaliwa alivyochelewa kupata mtoto, hata akafikia utu uzima ndio akafanikiwa. Anasema: “Majaliwa alikuwa na mkewe aliyeitwa Mashavu. Ijapokuwa Majaliwa na Bi Mashavu walioana walipokuwa vijana, kwa muda mrefu walikuwa hawakubahatika kupata mtoto. Walikata tamaa ya kupata mtoto na hakuna mzimu walioubakisha tokea Unguja hadi Pemba katika jitihada za kuomba mtoto. Walipata mtoto wao wa kwanza na wa mwisho wakati wote wawili wameshakuwa watu wazima. Siku aliyozaliwa mtoto huyo, furaha ya wazee wawili hao; ilikuwa haina kifani. Alikuwa mtoto mwanamume, wakampa jina la Rashidi” (Kuli, 1979:01). Dondoo hili linaonesha kwamba Majaliwa na Bi Mashavu walichelewa kupata mtoto tangu walipooana wakiwa vijana na kufanikiwa kupata mtoto walipofikisha umri wa utu uzima. Hii inaonesha kwamba kupata mtoto baina ya wawili waliopo katika ndoa ni jambo ambalo linawezekana kufanikiwa wakati wowote ule katika maisha ya mtu, hasa pale ambapo anapokuwa na uwezo wa kushika mimba kwa mwanamke na mwanamme kuwa na nguvu za kiume ambazo zinaweza kutungisha mimba kwa mwanamke. Katika suala la kupata mtoto, wanajamii wanaaswa kuacha kukata tamaa kwa sababu wakati wowote wanaweza kufanikiwa. Vilevile, dondoo hili linaonesha kwamba, kupata mtoto ni kitu muhimu sana katika jamii kutokana na kule kumuona bwana Majaliwa akifanya jitihada kubwa za kuzunguka kwa mizimu na waganga wa kila aina ili wamsaidie aweze kupata mtoto. Kitendo hiki cha kuhangaika katika kuomba na kutafuta mtoto ni ishara tosha, kwamba, kupata mtoto ni kitu muhimu katika jamii na bila ya kupata mtoto mwanadamu hujiona kwamba hajakamilika na hata watu wengine pia humuona kwa namna hiyo. Ili Majaliwa na mkewe wathibitishe kwamba wao wanauwezo wa kupata mtoto na waonekane kuwa wao ni watu waliokamilika, walijitahidi sana kufanya kila lililowezekana ili wapate mtoto na baadaye wakafanikiwa. Dondoo hili linaonesha kwamba uvumilivu na subira ni kitu muhimu sana katika maisha ya mwanadamu. Kitendo cha Majaliwa kuendelea kuishi na mkewe kwa muda wa miaka mingi, tangu ujana mpaka uzee, bila ya kupata mtoto ni ishara kwamba walikuwa na uvumilivu mkubwa sana. Tunasema hivi kwa sababu iwapo wangekuwa hawana uvumilivu, baada ya miaka michache tu wangeweza kuachana na kila mtu kutafuta mwenzi mwingine akiamini kwamba mwenzi wa kwanza ndiye hana uwezo wa kupata mtoto. Hii inatoa wito kwa wanajamii wa sasa kuwa na subira na uvumilivu kuhusiana na suala hili ili kulinda ndoa zao na pengine wanaweza kupata mtoto wakati wowote katika maisha yao. Uvumilivu na ustahamilivu ni jambo muhimu sana katika maisha ya kila siku na si katika suala la kupata mtoto peke yake. Wanajamii wa leo ni watu ambao wanakumbwa na maswahibu mbalimbali ambayo yanahitaji uvumilivu wa dhati kabisa ili kufanikiwa. Bi Mkuu wa Mpendae Zanzibar, alitueleza kwamba: “Jamii ya leo ni ya watu ambao wasio na uvumilivu ni wengi na walio na uvumilivu ni wachache sana. Siku hizi watu wakioana tu wanataka wakati huohuo wanataka mtoto bila ya kuwa na uvumilivu kama ilivyokuwa kwa watu wa zamani. Mifano ya watu wa kale kama vile Mtume Ibrahimu ni miongoni mwa watu ambao walikuwa na uvumilivu wa hali ya juu sana kuhusu kupata mtoto. Hivyo basi ni vyema nao wakaweza kuwa na uvumilivu na ustahamilivu katika masuala haya na kufanya utafiti wa kutosha ili kufahamu tatizo la kutopata mtoto liko kwa nani kati ya mke na mume na kupata uvumbuzi wa tatizo hilo” (Bi. Mkuu, 16/04/2013). Maelezo ya Bi Mkuu yanaonesha kwamba, vijana wa siku hizi ni watu ambao hawana uvumilivu wa maisha kama ilivyokuwa kwa watu wa zamani. Muhtasari Katika sehemu hii tumeonesha dhamira mbalimbali ambazo zinasawiriwa na Shafi Adam Shafi, katika riwaya ya Kuli. Miongoni mwa dhamira hizo ambazo tumezibainisha katika sehemu hii ni busara na hekima, umuhimu wa elimu, umasikini katika jamii, utamaduni na mabadiliko yake, ukombozi katika jamii na masuala ya uzazi. Dhamira hizi zinaonesha kuwa na umuhimu mkubwa katika kufunza na kuadilisha jamii ya kileo hasa pale inapotakiwa kufanya mambo kwa kutumia busara, hekima na kufuata taratibu za kisayansi pale wanapofanya na kuyaendeleza mambo mbalimbali katika maisha. Ustahamilivu, na uvumilivu navyo ni miongoni mwa vitu ambavyo vinasisitizwa sana kuzingatiwa na wanajamii. Sasa tutazame vipengele kadhaa vya mbinu za kisanaa ambazo zinatumiwa na Shafi Adam Shafi katika kujenga dhamira mbalimbali ambazo tumezijadili hapo juu. Mbinu za Kisanaa katika Riwaya Teule za Shafi Adam Shafi Katika sehemu hii, tumebainisha na kuchambua data zinazolenga kukamilisha lengo mahususi la tatu la utafiti huu. lengo hilo lilihusu kubainisha mbinu za kisanaa zinazotumiwa na Shafi Adam Shafi katika kujenga dhamira za riwaya za Kuli na Vuta N’kuvute. Kazi yoyote ile ya kifasihi ni sharti iwe imepambwa au kuundwa kwa kutumia vipengee mbalimbali vya kisanaa ili kuifanya kuwa kazi ya kisanaa (Wamitila, 2002a). Kazi ambayo itakuwa haikupambwa kwa kutumia mbinu za kisanaa kamwe haiwezi kuitwa kazi ya kifasihi na hivyo, kuwa maandishi ya kawaida tu ya kupashana habari baina ya watu katika jamii. Ufundi wa kisanaa wa mwandishi hupatikana katika uteuzi na matumizi ya wahusika, mandhari, muundo, mtindo, matumizi ya lugha na kadhalika ambavyo ni sehemu ya vipengele vya fani katika kazi za kifasihi. Njogu na Chimerah (1999) wanaeleza kwamba matumizi bora ya mbinu za kisanaa kwa mwandishi katika kuiwasilisha kazi yake kwa wasomaji ni miongoni mwa mambo ambayo yanamtofautisha mtunzi mmoja na mwingine. Kimsingi, msomaji huweza kuvutiwa na kazi fulani ya fasihi kutokana na mbinu za kisanaa ambazo zimetumiwa na mtunzi huyo na wakati huohuo, msomaji huyo akachukia kazi ya mtunzi fulani kwa sababu haina mbinu za kisanaa ambazo zinamfanya aweze kuvutika kuisoma kazi hiyo. Shafi Adam Shafi ni miongoni mwa watunzi ambao wanasifika kwa matumizi ya mbinu za kisanaa ambazo zinawavutia wasomaji kuzisoma kazi zake. Upambaji wa Wahusika Wahusika ni wale ambao wanatumiwa na mtunzi wa kazi ya fasihi kuwasilisha dhamira na ujumbe katika kazi ya kifasihi kama vile riwaya, tamthilia, hadithi fupi na ushairi. Wamitila (2008:369) anaeleza kwamba, wahusika ni nyenzo kuu ya fasihi kwa sababu wahusika ndiyo dira ya matukio na matendo yanayopatikana katika kazi ya kifasihi inayohusika. Mtazamo wa dhana ya wahusika hutofautiana kutegemea mkabala anaouchukua mhakiki na nadharia ya fasihi inayohusika. Hata hivyo, uchunguzi huo unaanzia kwa kuangalia jinsi mhusika au wahusika wanavyodhihirishwa kwenye kazi ya kifasihi – wajihi au sura zao, tabia na wasifu wao, hisia zao na kadhalika. Wamitila (2008) anaendelea kueleza kwamba, mhusika ni mtendaji katika kazi ya kifasihi na huwa kielelezo cha viumbe wanaopatikana ulimwenguni ingawa si lazima sifa zote za mhusika zifungamane moja kwa moja na za wanadamu. Hii ndio maana neno ‘mhusika’ linatumika bali si ‘mtu’ au ‘kiumbe’. Shafi Adam Shafi ametumia mbinu ya kuwapamba wahusika wake sifa mbalimbali kwa nia ya kuwasilisha dhamira kuntu kutoka katika kazi husika za kifasihi. Katika,Vuta N’kuvute, Shafi Adam Shafi ametumia mbinu ya kuwapamba wahusika wake kimaelezo kiasi kwamba, msomaji anaweza kuvutiwa kuisoma riwaya husika baada tu ya kupata maelezo yanayompambanua mhusika huyo. Akimwelezea Yasmini anasema: “Yasmini alikuwa na kijiuso kidogo cha mdawari, mfano wa tungule na macho makubwa ambayo kila wakati yalionekana kama yanalengwalengwa na machozi. Alikuwa na pua ndogo, nyembamba na chini ya pua hiyo ilipangana midomo miwili mizuri iliyokuwa haitulii kwa tabia yake ya kuchekacheka, huku akionesha safu mbili za meno yake mazuri. Alikuwa na kichaka cha nywele nyeusi zilizokoza ambazo zilianguka kwa utulivu juu ya mabega yake. Alikuwa si mrefu lakini hakuwa mfupi wa kuchusha, na matege aliyokuwa nayo yalizidi kuutia haiba mwendo wake wakati anapotembea” (Vuta N’kuvute, 1999:01). Dondoo hili linaonesha namna ambavyo mtunzi alivyo mahiri katika kumwelezea mhusika wake Yasmini kwa wasomaji, kiasi kwamba msomaji huvutiwa na kutaka kufahamu huyu Yasmini mwenye uzuri huu unaotajwa na mtunzi atafanya nini, atapatwa na nini, baada ya kuolewa na Raza atafanya nini, ataolewa tena na mtu wa aina gani na kadhalika. Kwa hakika, mbinu hii ni moja kati ya mbinu nzuri za kumtamanisha msomaji wa kazi ya kifasihi ili aisome kazi husika mpaka aimalize na kuweza kujibu maswali yake ambayo amekuwa akijiuliza juu ya mhusika huyo. Msanii anaifahamu vizuri mbinu hii ndio maana akaiweka mwanzoni tu mwa riwaya yake ili kila atakayesoma kazi hii akutane na sifa hizo za mhusika na kisha kuvutika kutaka kufahamu mhusika huyu atafanya nini hasa. Wamitila (2002a) anamsifu Shafi Adam Shafi kuwa ni mtunzi ambaye anaweza kuimudu vizuri fani ya utunzi wa riwaya kwa kutumia mbinu hii ya kutoa maelezo juu ya wahusika wake kwani hujitokeza mbinu hii katika kazi zake mbalimbali na si Vuta N’kuvute peke yake. Jina la riwaya ni Vuta N’kuvute ambalo bila shaka linashabihiana vizuri na maelezo ya wahusika yanayotolewa na Shafi Adam Shafi. Anapotaja sifa za mhusika anamvuta msomaji kutaka kusoma zaidi na kuelewa ni nini hasa kilichoandikwa katika kazi hiyo kumhusu mhusika huyo ambaye anapambwa kwa sifa mbalimbali. Hili linaonekana pale ambapo karibu kila mhusika anatajwa kwa kuelezewa wasifu wake na kuutambulisha kwa msomaji. Tuone mfano mwingine, pale Shafi Adam Shafi anapoeleza juu ya Mwajuma ambaye ni rafiki wa Yasmini: “Alikuwa ni mwanamke wa makamo tu, hazidi miaka ishirini na mitano lakini umbile lake la wembamba lilimfanya aonekane yu chini ya umri huo. Alikuwa na kisauti kikali na azungumzapo kila jirani hujua kwamba Mwajuma yupo. Alikuwa na uso mwembamba uliochongoka sawasawa na macho remburembu yaliyowafanya wenzake wampe jina la utani la “macho ya urojo,” kwa kuwa yalirembuka kiasi ambacho usingeliweza kutofautisha wakati amelewa na pale asipolewa. Majirani wengine wakisema ati anakula kukumanga. Alikuwa mrefu wa wastani na avaapo lile vazi lake alipendalo la kujifunga kanga moja kiunoni na nyingine kujitupia mabegani, huku nywele zake amezisuka vizuri nne kichwa, huwezi kupita ukamtazama mara moja. Kila alipopata nafasi, Yasmini humtembelea Mwajuma nyumbani kwake, na yeye alikuwa ni mtu wa pekee ambaye Yasmini alimhadithia dhiki anayoiona kuishi na mume zee kama lile” (Vuta N’kuvute, 1999:04-05). Madondoo yaliyopo hapo juu yanadhihirisha namna Shafi Adam Shafi, alivyo mahiri katika kutumia mbinu ya kuwaeleza na kuwapamba wahusika wake kiasi cha kuwa kivutio kwa wasomaji wake. Msomaji makini hataishia katika kuzifahamu sifa za mhusika fulani halafu akaishia hapohapo, bali atataka kufahamu zaidi nini kitaendelea mbele kuhusiana na mhusika huyu. Kwa hali hiyo ni dhahiri kwamba, msomaji huyo atalazimika kusoma kazi yote ili apate hitimisho la mhusika husika. Vilevile, matumizi ya mbinu hii ya kuwapamba wahusika wake kwa sifa mbalimbali inajitokeza pia katika riwaya ya Kuli. Katika riwaya hizi kunatolewa sifa za wahusika mbalimbali huku wakiongozwa na Majaliwa, baba yake Rashidi ambaye alikuwa ni mtu mwenye umri mkubwa usiomruhusu kufanya kazi za ukuli lakini yeye alizimudu kazi hizo ili kuweza kukidhi mahitaji yake na ya familia yake. Anasema: “Wakati ana umri wa miaka hamsini na tano, Majaliwa alikuwa bado anafanya kazi ya ukuli. Kazi hii aliianza wakati yungali bado kijana wa miaka ishirini na mmoja. Mazoea ya kazi hiyo yalimfanya aimudu vizuri kabisa. Alikuwa mtu mashuhuri sana miongoni mwa wafanyakazi wa bandarini. Dongo la Majaliwa lilikuwa zuri sana kwani hata katika umri wa miaka hamsini na tano alionesha kama kijana wa miaka thelathini tu. Alikuwa na urefu wa wastani na mwili mkubwa” (Kuli, 1979:01). Sifa za Majaliwa ni muhimu sana katika kujengwa dhamira mbalimbali katika riwaya ya Kuli licha ya kuelezwa kwa ufupi katika riwaya hii. Sifa za Majaliwa zinaonesha kwamba, Majaliwa alikuwa mtu mwenye busara na hekima, uvumilivu, subira na unyenyekevu mkubwa katika maisha. Alikuwa ni mtu wa pekee ambaye aliweza kuishi maisha kulingana na mazingira na muktadha huo. Akiwa bandarini aliweza kuzungumza lugha ya huko bandarini na kila mara wenzake walipopatwa na shida au taabu mbalimbali basi yeye aliwashauri njia muafaka za kutatua matatizo yao. Vilevile, sifa za Majaliwa zinaonesha kwamba, yeye alikuwa ni mtu aliyejali sana kutimiza wajibu wake katika familia na jamii kwa jumla. Sifa zinazowapambanua wahusika katika riwaya za Shafi Adam Shafi zimejengwa kimsimbo kama inavyoeleza nadharia ya Simiotiki. Kwa mfano, tunapoelezwa kwamba, dongo la Majaliwa lilikuwa zuri, hii ni sitiari ambayo inaonesha kwamba, Majaliwa alikuwa ni mtu mzima kwa umri lakini bado ni mkakamavu. Kutokana na ukakamavu aliokuwa nao, aliweza kufanya kazi ya ukuli bila wasiwasi. Hii yote, kwa hakika, ni misimbo inayojengwa kuwataka wanajamii kufanya kazi kwa bidii bila kutega. Kwani mzee wa miaka hamsini na mitano anapoweza kuendelea kufanya kazi ya ukuli halafu kijana wa miaka ishirini akawa ni mcheza bao tu, ni hatari kwa maendeleo ya taifa. Mbinu nyingine anayoitumia Shafi Adam Shafi ni mbinu ya Usimulizi. Usimulizi katika Riwaya za Shafi Adam Shafi Katika kazi yoyote ile ya kifasihi, kuna kisa au hadithi fulani ambayo inasimuliwa na msimulizi. Msimulizi huyu huisimulia hadithi yake hiyo kwa mtindo fulani na kwa njia maalumu (Wamitila, 2002a). Usimulizi katika riwaya ya Kiswahili unategemea lengo na mtazamo wa mwandishi kuhusu jambo fulani na namna anavyotaka jambo hilo lisawiriwe au liwasilishwe mbele ya hadhira yake. Mlacha (1991) anasema kuwa mwandishi anao uwezo wa kuzungumza kuhusu wahusika wake au kuzungumza kupitia wahusika wake. Kwa mantiki hiyo basi, tunapata aina kuu tatu za usimulizi ambazo ni usimulizi maizi, usimulizi wa nafsi ya kwanza na usimulizi wa nafsi ya tatu. Shafi Adam Shafi, ni miongoni mwa waandishi ambao wanatumia nafsi mbalimbali katika usimulizi wa riwaya zake. Usimulizi Maizi Shafi Adam Shafi anatumia usimulizi maizi kwa kiasi kikubwa katika kuwasilisha dhamira za riwaya zake mbili ambazo tumezitafiti. Usimulizi maizi ni ule ambao unatufanya tumuone mwandishi akisimulia hadithi au visa na matukio katika riwaya yake na kuonesha kwamba yeye anajua kila kitu kuhusiana na wahusika wake. Hawthorn (1985) anasema, huenda mbinu hii ya usimulizi ndiyo mbinu kongwe kuliko mbinu nyingine za usimulizi. Mbinu hii ilitumika na inaendelea kutumika katika masimulizi ya ngano ambapo msimulizi ni mahiri wa kufahamu kila jambo na kulieleza kwa hadhira yake. Hebu tuone mfano katika riwaya ya Vuta N’kuvute: “Chumba hicho hakikuonesha kwamba ni pahala pa mtu kupumzika. Palikuwa ni pahala pa kupitisha usingizi tu kuche, asubuhi ifike biashara iendelee kama kawaida. Anapoingia chumbani humo, baada ya kumaliza shughuli zake Bwana Raza huwa hana mazungumzo tena. Ni kuvua nguo na kujitupa kitandani. Hapo hujigaragaza na kugeuka ubavu huu na huu. Mara hulala kifudifudi au mara hunyanyuka na ghafla na kuwasha taa akitafuta biri na kiberiti. Akishavipata vitu hivyo huwasha biri yake na kuivuta nusu kiasi cha kukifukiza chumba kwa moshi wa biri na halafu hujilaza tena kitandani. Hapo tena humgeukia Yasmini na kuanza kumpapasa na kumtomasatomasa akimwita na kumwuuliza, “Yasmini ushalala?” Yasmini huwa kalala kweli yupo mbali katika ndoto zake za kitoto. Bwana Raza humgeuza huku na huku na kumpapasa papasa na mara moja moja Yasmini huzindukana na kulala tena hapo hapo” (Vuta N’kuvute, 1999:03). Dondoo hili, ni mfano tosha wa matumizi ya mbinu ya usimulizi maizi ambayo inatumiwa kwa kiasi kikubwa na Shafi Adam Shafi katika uwasilishaji wa dhamira na maudhui katika riwaya ya Vuta N’kuvute. Tunamuona msimulizi akieleza mambo kwa ufahamu mkubwa kama vile amewahi kuingia ndani kwa muhusika au wahusika wake, Yasmini na Bwana Raza, halafu akashuhudia mambo kama yalivyo katika nyumba ya wahusika hawa. Vilevile, anaeleza matukio yanayofanywa na wahusika hawa usiku wa manane wakati watu wamelala kana kwamba msimulizi aliyaona na kushuhudia mambo yote yaliyofanywa na wahusika wake wawapo ndani mwao usiku wa manane. Mtunzi ameweza kutumia mbinu hii ya usimulizi maizi kutokana na mafundisho ya nadharia ya Simiotiki. Nadharia hii inamfunza mtunzi wa kazi ya fasihi kueleza matukio yanayowahusu wahusika wake kwa kujenga hisia juu ya maisha yao. Chumba cha Yasmini na Raza si chumba ambacho Shafi Adam Shafi alipata kukiona lakini ameweza kujenga misimbo ambayo inatupatia picha kamili ya chumba hicho. Kwa ujumla, mbinu hii inatoa uhuru mkubwa kwa mwandishi kueleza mambo vile anavyoona yeye inafaa na hakuna wa kumuuliza juu ya usimulizi wake. Hawthorn (1985:51) anaeleza kuwa: “Kutokana na uhuru wake, mwandishi anaweza kutoa maelezo yoyote na kuingiza mambo yote bila ya kueleza jinsi alivyoyapata, uelewekaji wa kazi hiyo kwa wasomaji huwa umerahisishwa kwani msimulizi atatamba kote kule hadithi inapotokea na kuyaweka wazi matukio yote”. Maelezo ya Hawthorn (1985) yanaonesha kwamba usimulizi maizi ni mbinu ya kisanaa ambayo hutumiwa na waandishi kwa nia ya kuifanya kazi yao kueleweka kiurahisi zaidi mbele ya wasomaji wake kuliko matumizi ya mbinu nyingine. Maelezo haya tunakubaliana nayo kwa sababu tumeona kwamba, yanabeba ukweli halisi ambao sisi tumekutana nao. Tunasema hivi kwa sababu kazi za Shafi Adam Shafi ni rahisi sana kueleweka kwa wasomaji wake kwa sababu anatumia zaidi mbinu hii ya usimulizi. Uhuru wa kueleza mambo kutokana na matumizi ya mbinu ya usimulizi maizi, anaoupata mwandishi humwezesha kueleza dhamira fulani bila kificho na hivyo kuipa hadhira yake uwanja mpana wa kufahamu dhamira zinazowasilishwa kwao na mwandishi kwa imani kubwa kwamba, kile kinachosemwa na mwandishi ni sahihi zaidi kuliko akizungumza mhusika mwenyewe. Usimulizi wa Nafsi ya Kwanza Mlacha (1991) anaeleza kwamba, katika mbinu hii ya usimulizi mwandishi hupotelea ndani ya mmoja wa wahusika wake ambaye husimulia hadithi yote. Shafi Adam Shafi, anatumia pia aina hii ya usimulizi lakini kwa kiasi kidogo sana ikilinganishwa na ile mbinu ya usimulizi maizi. Mbinu hii inajitokeza katika riwaya zake zote mbili ambazo tumezitafiti na hapa tutatolea mfano wa riwaya yaKuli. Anasema: “Mimi sikujibu kijeuri, nakujibu vilivyo lakini wewe hutaki ninayokuambia.” Nitasema kwamba, shahidi huyo anasema uwongo.” Nafikiri mimi sikushitakiwa kwa kukataa kufanya kazi siku hiyo ulipotokea ugomvi kwa hiyo nafikiri swala hili halina maana.” Waulize wakuu wa kampuni ya Smith Mackenzie wanajua vizuri kwa nini siyo mimi tu, bali makuli wote walikataa kufanya kazi” (Kuli, 1979:190). Huu, ni ushahidi tosha wa matumizi ya mbinu ya usimulizi wa nafsi ya kwanza katika kuwasilisha dhamira kwa wasomaji wa riwaya ya Kuli. Mtunzi anamtumia mhusika wake mmoja kueleza mambo namna yalivyokuwa katika majibizano yake na kiongozi wa mashtaka pale Rashidi aliposhtakiwa kwa kutokwenda kazini na kuisababishia bandari kupata hasara kubwa. Bandari kupata hasara ni sawa na kusema kuwa serikali ilikosa mapato mengi katika kipindi hicho ambacho makuli hawakufanya kazi. Matumizi ya mbinu hii ni muafaka katika kuimarisha na kukazia maelezo au masimulizi ambayo hutolewa na mwandishi – usimulizi maizi. Wasomaji hupata hisia kwamba, kumbe na mhusika naye yumo katika kushadidia hoja za hapa na pale sambamba na zile ambazo zinatolewa na msimulizi na hivyo kuifanya kazi kuwa hai na yenye kuwavutia wasomaji. Matumizi ya Nafsi ya Kwanza Wingi Katika mbinu hii ya usimulizi, mwandishi anasimulia akitumia nafsi ya kwanza wingi lakini anajikita zaidi katika mhusika mmoja tu. Mhusika huyu mmoja anakuwa ni msemaji wa wahusika wengine katika kazi husika ili kuonesha kwamba, jambo analolisema halimhusu yeye binafsi bali ni la watu wengi na yeye ni mwakilishi wao tu. Shafi anaitumia mbinu hii katika riwaya zake zote mbili ambazo sisi tumezitafiti ingawa ni kwa kiasi kidogo ikilinganishwa na usimulizi maizi ambao ndio umetawala katika kazi hizo. Anaitumia mbinu hii kwa nia ya kusukuma mbele dhamira, visa na matukio mbalimbali kwa nia ya kumpatia msomaji wake ujumbe maridhawa, kama inavyodhihirishwa katika mfano huu kutoka katika riwaya ya Kuli: “Sisi tumekataa kufanya kazi kwa sababu tumechoka kuteswa na kutumwa kwa pesa mbili. Tumedai tuongezewe malipo siku nyingi lakini kila mara madai yetu yalikuwa yakipuuzwa; tulipeleka madai yetu kwa kampuni ya Smith Mackenzie na katika madai hayo tuliwafahamisha wazi kwamba tusipopata jawabu muafaka basi tutagoma. Tulitoa muda, tena muda mrefu kwa kampuni hiyo kuyazingatia madai yetu lakini muda huo ulipita bila ya kupata jibu lolote. Tulitoa wiki moja kwa kampuni kufanya mazungumzo na sisi lakini kampuni haikutaka kufanya mazungumzo na kwa sababu hiyo, tulikata shauri kugoma. Hatukugoma moja kwa moja, kwanza tulianza na mgomo baridi ikiwa ni ishara ya kuonesha kwamba hatutaki shari. Lakini hayo hayakutusaidia, sote tulikuwa tumekaa kwa usalama hapo bandarini lakini mara polisi walituingilia na marungu mikononi (Kuli, 1979:191). Dondoo hili, limesheheni matumizi ya usimulizi wa nafsi ya kwanza wingi, ambapo tunamuona mhusika- Rashidi akielezea kwa niaba ya wenzake juu ya mkasa mzima wa harakati zote za kuwasilisha madai yao katika mamlaka husika bila mafanikio yoyote. Ameeleza hatua ambazo bila shaka msomaji yeyote yule atakubaliana nasi kwamba, zilikuwa ni hatua stahiki na halali katika kudai haki kwa njia ya kuwasilisha madai. Hata hivyo, licha ya kufuata taratibu zote za kudai madai yao, makuli walionekana kuwa ni wakorofi na waleta fujo bandarini. Makuli walinyimwa haki zao na wengine kama akina Rashid, waliishia katika chuo cha mafunzo kutumikia kifungo bila ya hatia yoyote ile. Shafi Adam Shafi amezitumia mbinu hizi tatu za usimulizi kwa kiwango cha hali ya juu, ambacho kimesaidia kuleta upatanisho mzuri wa mawazo na mtiririko wa visa na matukio, kiasi cha kumfanya msomaji aweze kuzipata dhamira stahiki bila taabu yoyote. Matumizi ya usimulizi wa aina hii humfanya msomaji kutochoshwa na hadithi simuliwa na kwa vyovyote vile hufanya kila linalowezekana ili kuhakikisha kwamba, anaisoma kazi yote ili apate maudhui na dhamira zilizokusudiwa na mwandishi husika. Kuingiliana kwa Tanzu Kuingiliana kwa tanzu mbalimbali katika kazi ya fasihi huonekana pale ambapo utanzu mmoja ambao unaweza kuwa riwaya lakini ndani yake mnakuwa na tanzu nyingine kama vile mashairi, methali, vitendawili, maigizo na kadhalika. Senkoro (2006:30-31) anaeleza kuwa: “Kutumiwa kwa utanzu mmoja wa fasihi simulizi katika utolewaji wa utanzu mwingine ni mbinu ya kifani itumiwayo na wasanii wa fasihi hii kwa nia mbalimbali. Kwa mfano, si jambo geni kukuta wimbo, au kipande cha wimbo ndani ya ngano au hadithi. Wimbo au kipande hiki huweza kutumiwa ili kuleta msisitizo wa jambo fulani aonalo mtambaji kuwa lina umuhimu, na kwa hiyo katika wimbo huo maudhui ya jambo hilo yanarudiwarudiwa. Pia huweza kutumiwa kama njia ya kuondoa uchovu pale ambapo msanii anang’amua kuwa ametoa maelezo marefu mno ya kinathari. Hapa msanii huweza kubadili pia na kuingiza mbinu za ushairi”. Shafi Adam Shafi, ni miongoni mwa watunzi wa riwaya ya Kiswahili ambaye anaitumia sana mbinu hii katika kusisitiza mambo mbalimbali kwa hadhira yake, huku pia akiitaka kutochoka kusoma kazi zake. Hili linajitokeza katika sehemu nyingi za riwaya ya Kuli na hususani pale anapomwonesha Bi Mashavu akiimba wimbo wa kumbembeleza mwanaye ambaye alikuwa akilia pasipo kifani. Anasema: “Alipofika nyumbani alimkuta Rashid kachafuka, kelele nyumba nzima analia huku Bi. Mashavu amempakata anachochea moto jikoni huku akimbembeleza”: Usilie, usilie, Ukaniliza na mie, Machozi yako yaweke, Nikifika unililie Dondoo hili, lina umuhimu mkubwa katika kuwawezesha wasomaji kuipata barabara dhamira iliyokusudiwa na mtunzi wa riwaya. Dhamira hapa ni kuonesha namna mwanamke alivyokuwa na majukumu mengi ambayo huyatekeleza kwa pamoja pasipo kuwepo msaidizi. Mtunzi anamsawiri Bi Mashavu akifanya kazi ya kupika chakula na huku anasumbuliwa na mtoto kwa kilio kisicho mfano, na kulazimika kumbembeleza mtoto huyo kwa kumwimbia wimbo. Msomaji wa riwaya hii anapatiwa msisitizo kuhusu dhamira hii, pale anapokuwa anasoma asiishie kuimba tu, bali pia ajiulize kwa nini mtunzi ameuweka wimbo huu hapa alipouweka na si mahali pengine. Kutokana na kujiuliza swali hili, inakuwa rahisi kwake kuupata msisitizo uliokusudiwa na mtunzi. Vilevile, kupitia wimbo huu, msomaji anapewa jukumu la kutafakari kidogo, ili aweze kupata dhamira iliyokusudiwa na mwandishi. Msomaji alikwishaikubalisha akili yake kwamba sasa anasoma riwaya lakini punde anajikuta anasoma kipade cha wimbo katikati ya masimulizi. Bila shaka, msomaji makini atatulia kidogo na kujiuliza, maana ya wimbo huo kuwapo hapa ulipo. Kwa mantiki hii anakuta kwamba, anautafakari wimbo huu na kisha kuipata dhamira iliyokusudiwa kwa namna iliyokusudiwa. Sambamba na hili la kumfikirisha msomaji pia linampunguzia uchovu wa kusoma maelezo marefu ya kinathari na kumpatia hamu ya kuendelea kuisoma riwaya husika mpaka anaimaliza yote. Nadharia ya Dhima na Kazi (Sengo, 2009) inatueleza kwamba, kila kitu anachokitumia mtunzi wa kazi ya fasihi ndani ya kazi yake, kinakuwa na dhima maalumu. Dhima hii mara nyingi, hulenga katika kufikisha dhamira kwa hadhira iliyokusudiwa kwa ustadi mkubwa. Hivyo, matumizi ya wimbo katika riwaya ya Kuli yamefanywa ili kumwezesha msomaji kuzipata vizuri dhamira zilizokusudiwa. Kwa hakika, Shafi Adam Shafi, kuchanganya tanzu katika utunzi wake wa riwaya, inaonekana kuwa ni mbinu yake muhimu sana anayoitumia. Katika riwaya yake ya Vuta Nkuvute, pia ametumia mbinu hii ambapo anamsawiri Mwajuma akiimba wimbo usemao: Jamani ujana, unanitoroka, Mfano wa jua, linapotoweka, Sasa wako wapi, walionitaka, Uzuri hakika, kitu cha kukopa, Hakika ni kweli, nilibahashuka, Kuringia kitu, kisichoenziwa, Mithili ya ua, ukishalikata, Uzuri hakika, kitu kukopa (uk. 85-86). Wimbo huu pia, unamfanya msomaji kupata mapumziko mafupi ya kusoma maelezo marefu ya kinathari katika riwaya ya Vuta N’kuvute, na kisha kusoma wimbo huu na pengine naye pia kuimba kama anaufahamu. Wakati anaposoma ama kuimba wimbo huu, anapata fursa ya kujiuliza maswali kadhaa kuhusiana na hadithi anayosimuliwa na Shafi Adam Shafi, kupitia akina Mwajuma, Yasmini na wahusika wengine. Kinachosemwa katika wimbo huu ni daraja muhimu la kumfanya msomaji kuyaelewa vema maudhui na dhamira zinazoelekezwa kwake. Yasmini na Mwajuma ni miongoni mwa wasichana ambao wamekuwa wakishiriki katika starehe za aina mbalimbali ikiwemo kuingia katika madisko na matamasha ya taarab. Kutokana na hali hii, wanajitafakari kwamba, siku moja itafika na wao watakuwa watu wazima na hawataweza kushiriki katika mambo haya ambayo wanayafanya sasa hivi. Hili ni fundisho kwa msomaji yoyote kufahamu kwamba, kila jambo lina wakati wake wa kufanywa na ni vyema basi jambo husika likafanywa kwa wakati wake ili majuto yasije yakatokea hapo baadaye kwa mhusika. Matumizi ya mbinu ya uchanganyaji wa tanzu katika kujenga dhamira mbalimbali katika kazi za fasihi hayafanywi na Shafi Adam Shafi pekee, bali pia yanafanywa na watunzi wa tamthilia, ambao ni Ebrahim Hussein na Penina Muhando pamoja na waandishi wengine (Senkoro, 2006). Tulipofanya usaili na Profesa Emmanuel Mbogo, kuhusiana na jambo hili alitueleza kuwa: “Tanzu za fasihi kwa hakika ni kitu kimoja ambacho hakitenganishiki kwa uhalisia bali hufanyika hivyo kwa nia ya kujifunza tu. Haiwezekani mtunzi wa kazi fulani ya fasihi akatunga kazi yake, bila kuchanganya tanzu mbalimbali katika huo utunzi wake. Ni nadra kukutana na kazi ya riwaya, hadithi, tamthilia au ushairi ambayo itakuwa haina matumizi ya misemo na methali za aina mbalimbali na bado kazi hiyo ikaendelea kuitwa kuwa ni kazi ya kifasihi. Hii ndio huifanya kazi ya fasihi kuwa na uhai na ikikosa vitu hivi basi itakuwa mfu. Hivyo basi, uainishaji wa tanzu tunaoufanya sisi wanataaluma ni nyenzo ya kujifunzia tu lakini katika muktadha halisi mambo hayako hivyo kwa kuwa tanzu za fasihi zimechangamana sana” (Emmanuel Mbogo, 15/4/2013). Mawazo haya tunakubaliana nayo, kwani hata sisi tulipokuwa tunasoma riwaya hizi ambazo tumezichambua tumekutana kwa kiasi kikubwa na mchangamano wa tanzu mbalimbali katika riwaya husika. Uchanganyaji wa tanzu katika kazi ya fasihi ni njia muhimu, ya kuwafanya wasomaji kuzipata dhamira katika kazi husika, kwa sababu inawezekana msomaji akakutana na wimbo ambao yeye anaufahamu vizuri, ukiwa umetumika katika riwaya na hivyo inakuwa rahisi sana kwake kuielewa riwaya hiyo kwa kuhusisha uzoefu wake na kile anachokisoma. Pia, inawezekana kabisa msomaji akakumbuka kipindi ambacho wimbo husika ulikuwa unavuma na kusikika sana na kisha akahusianisha na mawazo ya mtunzi kisha akaipata dhamira. Baada ya kuchambua na kujadili matumizi ya mbinu ya uchanganyaji wa tanzu katika riwaya za Kuli na Vuta N’kuvute, ni vyema sasa tutazame kipengele kingine cha kisanaa ambacho ni matumizi ya tashibiha. Matumizi ya Tashibiha Miongoni mwa vipengele vya tamathali za usemi ambazo hutumiwa na watunzi wengi wa kazi za fasihi ni tashibiha. Tashibiha hutumiwa kwa nia mbalimbali na watunzi wa kazi za fasihi, lakini nia kuu ikiwa ni kujenga dhamira zinazoihusu hadhira ya mwandishi wa riwaya husika. King’ei na Amata (2001) wanaeleza kuwa, Tashibiha pia huitwa tashibihi au mshabaha. Hii ni lugha ya ulinganishaji. Vitu halisi viwili vinavyolinganishwa huwa vinaonesha mshabaha fulani wa sifa, uzuri au tabia. Katika tashibiha maneno: kama, mithili ya, ni sawa na, ni kama, kana kwamba, kama vile, ja, mfano wa, utadhani, na utafikiri hutumiwa. Shafi Adam Shafi, amekuwa na matumizi ya tashibiha kwa kiasi kikubwa katika riwaya zake mbili tulizozitafiti. Katika Vuta N’kuvute tunaelezwa kuwa: “Mama Somoye alikuja ukumbini mikono bado imaji anaikausha kwa ile kanga aliyojitanda. Mwanamke wa makamo ana kila dalili ya uzuri wakati wa ujana wake. Mweupe kama mgonjwa wa safura, rangi aliyoipata kwa kule kukaa kwake ndani sana. Alikuja akamsalimu Bukheti, akamuuliza za Mombasa akaondoka” (uk. 82). Dondoo hili, linatuonesha namna mama Somoye alivyokuwa mweupe kiasi cha kufananishwa na mgonjwa wa safura jambo linaloashiria kwamba, mama huyu alikuwa mweupe aliyepita kifani. Tashibiha, mweupe kama mgojwa wa safura ni msisitizo anapatiwa msomaji ili aweze kupata fikra kamili kuhusu weupe wa mhusika anayesemwa. Tashibiha hii haikutumiwa kwa bahati mbaya bali kwa makusudio maalumu ya kumtaka msomaji kujiuliza kwamba, kama mama huyu ni mweupe kiasi hicho nini kinataka kuwasilishwa kwake na mwandishi. Kwa kujiuliza mambo haya, msomaji anapata msisitizo wa kuyafuatilia kwa makini maelezo ya mwandishi ili apate dhamira stahiki. Muda si mrefu msomaji anafahamishwa juu ya uzuri wa mtoto wa Mama huyu kwa jina lake Somoye kwa kutumia tena tashibiha. Anasema: “Somoye alikuja akajificha nyuma ya pazia akachomoza uso wake tu, nao umezongwa ushungi. Kifua chake amekifunika kwa lile pazia ili kusitiri zile chuchu zake zilizochuchuka kwa nguvu kama kwamba zinataka kuitoboa ile kanzu aliyoivaa. Sura moja na mama yake na aliyetaka kujua uzuri wa mama Somoye wakati wa ujana wake basi amtazame Somoye hivi sasa. Sura yake imetulia wala haitoi ishara yoyote. Sura ya mtoto aliyetawishwa, akakaa akatulia. Pua imesimama sawasawa. Nyusi nyeusi zimejaa tele juu ya macho yake (Vuta N’kuvute, 1999:82). Dondoo hili, linatupatia tashibiha inayoonesha kwamba Somoye alikuwa ni msichana aliyekuwa ndiyo kwanza amepevuka na kuwa kivutio kwa macho ya mwanaume yeyote ambaye atakutanisha macho na kifua chake. Tashibiha hiyo inapatikana pale anaposema, “chuchu zake zilizochuchuka kwa nguvu kama kwamba zinataka kuitoboa ile kanzu aliyoivaa.” Mtunzi anampatia msomaji msisitizo kwamba, Somoye alikuwa ni binti aliyekuwa mzuri kupita kiasi. Itakumbukwa kwamba, tashibiha hii imekuja punde tu baada ya kupatiwa tashibiha nyingine inayoonesha uzuri wa mama yake Somoye. Hivyo basi, msomaji anafahamishwa kwamba, mzazi mwenye sura na maumbile mazuri pia huzaa mtoto au watoto wazuri pia. Pia, matumizi ya tashibiha katika dondoo hapo juu yamefanyika kwa nia ya kukuza na kusukuma mbele dhamira ya mapenzi na suala la mila na desturi katika riwaya ya Vuta N’kuvute. Inafahamika kwamba, Bukheti amekuja Unguja kwa nia ya kumtafuta Yasmini, ili amuoe lakini baba yake mdogo anamtaka amuoe Somoye ambaye ni mtoto wa baba yake mdogo. Sasa ni Somoye au ni Yasmini, ndiyo dhamira hiyo ya mapenzi inavyokuzwa na kuendelezwa katika dondoo tulilolidondoa hapo juu. Matumizi ya tashibiha yanaendelea kujitokeza pia katika riwaya ya Kuli kwa kazi ile ile ya kukuza na kuendeleza dhamira mbalimbali katika riwaya hiyo. Riwaya ya Kuli inaeleza dhamira mbalimbali lakini kubwa ikiwa ni ile ya utabaka na unyonyaji unaofanywa na Wakoloni dhidi ya Wananchi wa Unguja pamoja na rasilimali zao. Mtunzi wa riwaya hii, anatumia tashibiha ambazo zinaiendeleza dhamira hii kuu katika riwaya yake. Anasema: “Kwa ghadhabu alizokuwa nazo na fikra nyingi alifika gatini bila kujua. Baada ya kufika, alizunguka kila pembe kumtafuta Ramju na baada ya jitihada kubwa, alimkuta kwenye kreni ya mwisho akitukanana na makuli. Alimnyemelea kidogokidogo kama paka anavyomnyemelea panya. Alisitasita kwa kutojua ni nini Ramju angejibu” (Kuli,1979:56). Katika dondoo hili, tunaoneshwa uhusiano uliyokuwepo baina ya Waswahili na Wahindi katika jamii katika kipindi cha nyuma kabla ya uhuru na miaka michache baada ya kupatikana kwa uhuru. Uhusiano unaonekana kuwa ni wa uoga, hususani kwa Waswahili kuwaogopa Wahindi katika mazingira ya kazi. Anasema: “alimnyemelea kidogokidogo kama paka anavyomnyemelea panya.” Tashibiha hii, inaonesha kwamba, Rashidi alikuwa na woga mkubwa, pale alipokuwa anataka kuzungumza na bosi wake aliyejulikana kwa jina la Ramju. Hali hii inaonesha kwamba, bosi huyu hakuwa rafiki na watumishi wake, na ni mtu ambaye, hapendi kusikiliza watumishi wake kwa sababu watumishi hao walikuwa ni watu wa tabaka la chini. Watu wa tabaka la chini daima hudhaniwa kuwa ni watu ambao hawawezi kuwa na mawazo mazuri ya kuimarisha utendaji bora kazini. Kutokana na hali hiyo, Mwafrika hakupewa nafasi ya kusikilizwa na Mkoloni, na kila alipotaka kuzungumza na bosi au mwajiri wake, alielezwa kuwa hakuwa na jambo lolote la msingi ambalo angelisema mbele ya mwajiri wake. Tunafahamu kwamba, paka humnyemelea panya kwa kumnyatia taratibu ili aweze kumkamata na kumla. Lakini hapa tunaoneshwa kwamba, Rashidi alimnyemelea bosi wake, akihofia kuchapwa kibao au kiboko baada ya kutamka neno lolote lile mbele ya bosi huyo. Jambo hili lilimfanya awe makini kiasi katika kumfikia na kuzungumza na bosi wake. Nadharia ya Simiotiki inatufahamisha kwamba, matumizi ya tashibiha katika kazi za fasihi husaidia kujenga picha, ishara na taswira katika akili ya msomaji (Wamitila, 2002a). Msomaji anapopata picha, taswira na ishara moja kwa moja hufahamu ni dhamira ipi mtunzi alitaka msomaji aipate. Baada ya kutoa maelezo marefu kuhusiana na matumizi ya tashibiha katika riwaya mbili za Shafi Adam Shafi tulizozitafiti, kipengele kingine, ambacho ni matumizi ya misemo, kinafuata. Matumizi ya Misemo Watunzi wa kazi za fasihi hutumia misemo ya aina mbalimbali katika kukuza na kuendeleza dhamira wanazotaka wasomaji wao wazipate (Wamitila, 2008). Matumizi ya misemo katika kazi za riwaya ni mbinu muhimu ya kisanaa ambayo huipa riwaya vionjo vya kijamii kwa sababu misemo hiyo inatokana na jamii na wanajamii huitumia misemo hiyo katika mawasiliano yao ya kila siku. Wasomaji wa riwaya wanapokutana na msemo au misemo fulani ambayo wao wanaifahamu, basi inakuwa ni rahisi sana kuelewa dhamira ambazo zinajengwa katika riwaya husika. Riwaya mbili za Shafi Adam Shafi, zimesheheni matumizi makubwa ya misemo ambayo inasaidia kuwasilisha dhamira kwa wasomaji wa riwaya waliokusudiwa na mtunzi. Katika Vuta N’kuvute anasema: “Denge huwezi kunisaidia hata ukitaka kunisaidia hutoweza. Hapa unaponiona, sina mbele wala sina nyuma. Walio wangu wamenitupa na kunikataa kama kwamba siwahusu ndewe wala sikio. Hapa unaponiona nilikuwa nafikiri kwenda kumtazama mama yangu, lakini natia nikitoa, sijui nende au nisende siwache kwenda kwa mama yako Yasmini hata kama mna ugomvi gani! Nazi haiwezi kushindana na jiwe! Nenda kamwangalie mama yako (Vuta N’kuvute, 1999:70). Katika dondoo hili, kuna matumizi ya msemo “nazi haiwezi kushindana na jiwe” ambao umetumika kutoa msisitizo na mazingatio kwa Yasmini, kwamba, wazazi ni wazazi tu, hata iwe mtu haelewani nao kwa sababu yoyote ile, ni wajibu wa mtu huyo kuhakikisha kwamba, anapatana na wazazi wake. Daima nazi inapogongwa katika jiwe hupasuka; hata siku moja haiwezekani nazi ikavunja jiwe au nazi ikahimili kutopasuka inapogongwa katika jiwe. Kwa msingi huu, mtoto kwa wazazi wake atabaki kuwa mtoto tu, hata kama wazazi wake wamemtenga kwa sababu yoyote ile. Hivyo, Yasmini anakumbushwa kwamba ni wajibu wake kufanya kila linalowezekana kuhakikisha kwamba anakwenda kuonana na mama yake na atakapofukuzwa na kutukanwa na mama yake, basi awe tayari kuvumilia kwa kuwa ni hasira tu, ndizo zinazomfanya mama yake kuwa hivyo na hasira hizo siku moja zitakwisha na mambo yatakuwa mazuri. Vilevile, kupitia dondoo hili tunafahamishwa kwamba, daima mzazi huwa hakosei na ikitokea amekosea, mtoto hatakiwi kumkosoa mzazi wake. Iwapo mtoto atakuwa na ujasiri wa kumkosoa mzazi wake, basi huonekana kuwa hana adabu kwa sababu mzazi ndiye ajuaye kila kitu katika maisha na kamwe hawezi kukosea. Msemo uliopo katika dondoo hapo juu unaonesha na kusisitiza kwamba, mtoto hawezi kuwa na maarifa juu ya mambo mbalimbali katika maisha kuliko wazazi wake ndiyo maana anaambiwa kwamba, “nazi haiwezi kushindana na jiwe.” Hivyo, mtoto anapaswa kuwa mtiifu na msikivu kwa wazazi wake juu ya mambo yote watakayomweleza bila kupinga au kuonesha dharau ya aina yoyote ile mbele ya wazazi wake. Kwa hakika, msemo huu unanafasi kubwa sana katika kufunza maadili kwa watoto, hususani kwa wazazi wao pamoja na watu wengine ambao wamewazidi umri. Misemo ya aina hii ndiyo iliyotumika kutoa malezi na mafunzo mema kwa jamii za Kiafrika katika kipindi cha maisha kabla ya Ukoloni, wakati wa Ukoloni, na miaka ishirini ya kwanza baada ya Ukoloni. Katika kipindi cha utandawazi hali haiko hivyo, kwani hivi sasa watoto kuwakosoa wazazi wao ni jambo la kawaida mno. Hii imetokana na kuingiliana kwa tamaduni, hususani zile za Kimagharibi, ambazo kwazo mtoto anaweza hata kumshitaki mzazi wake kwa sababu amemnyima uhuru wa kwenda katika kumbi za starehe wakati ni haki yake ya msingi kufanya hivyo. Tulizungumza na Bi Maisara Mwanakombo wa Mtendeni Zanzibar akatueleza kwamba: “Katika miaka ya nyuma watoto wetu walikuwa wasikivu sana kwa wazazi wao na ilikuwa ni mara chache sana kusikia mtoto anamkosoa au kumtusi mzazi wake hata kama mzazi huyo alionekana bayana kuwa alikuwa na kosa. Badala yake, mtoto hujikunyata au hukimbia na kujitenga mbali na mzazi wake mpaka hasira zimwishe kisha hurejea nyumbani bila ya kusemezana au kurushiana maneno na mzazi wake. Hali hii iliwafanya watoto wengi wa jamii yetu kuwa na maadili mema yenye kufuata misingi na kanuni za utamaduni wa Mswahili. Katika kipindi hiki cha utandawazi mambo yamekuwa kinyume kabisa ambapo watoto wameanza kuwa wakaidi na baadhi yao kusemezana na wazazi wao bila woga wa aina yoyote. Mambo haya wanayapata katika matelevisheni ambapo wanaangalia tamthiliya mbalimbali ambazo huonesha watoto wakisemezana na kujibizana na wazazi wao bila taabu na wazazi nao hukubaliana na hali hiyo na kwamba huo ndiyo utamaduni wao. Kwa hivyo, utamaduni wetu umeshachafuliwa na tamaduni za jamii nyingine kiasi cha mtoto kujiona yuko sawa na mzazi wake” (Bi Maisara, 13/05/2013). Maelezo ya Bi Maisara Mwanakombo, yanatoa msisitizo katika maelezo yetu ya awali kuwa katika maisha ya sasa ule msemo kwamba, nazi haiwezi kushindana na jiwe unageuzwa na kwamba, mtoto hivi sasa anaweza kushindana na wazazi wake na wala hakuna taabu yoyote. Kwa maoni yetu tunaona kwamba, mafundisho na misingi ya maisha ya Mswahili inayotolewa kupitia katika misemo ya aina hii ni muhimu sana katika kujenga maadili ya jamii na kwamba, ni vyema ikadumishwa kwa kuandikwa vizuri ili isomwe na vizazi na vizazi. Suala la kuigaiga mambo kutoka katika tamaduni za jamii nyingine linapaswa kutazamwa vizuri kwa sababu athari zake ni mbaya kwa ustawi wa jamii ya Waswahili. Hii haimaanishi kwamba, kuiga mambo au jambo si kitu kizuri lakini jambo la msingi ni kuhakikisha kwamba, kile kinachoigwa ni kitu kizuri na si kitu ambacho kitaangamiza utamaduni wa Mswahili. Matumizi ya misemo hayakuishia katika riwaya ya Vuta N’kuvute peke yake bali yanapatikana pia katika riwaya ya Kuli. Jambo hili linaonesha kwamba, ni vigumu kwa mtunzi wa riwaya kutunga kazi yake halafu asiwe na matumizi ya misemo mbalimbali katika riwaya hiyo, kwani kwa kufanya hivyo, anaifanya kazi yake kuwa hai na kinyume chake, ni kuifanya kazi yake kuwa mfu. Katika Kuli anasema: “Mzee Tindo hakuwa na la Kusema. Aliinamia chini kwa muda mdogo na baadaye alinyanyua kichwa chake na kumtazama Rashidi. Alimtazama kwa jicho la hamaki kwa kujua kwamba yote yale yalitokana na yeye, akaukumbuka ule usemi wa Kiswahili, “Kikulacho ki nguoni mwako”. Mzee Tindo alibaini kwa haraka kwmba wenzake wote wameazimu kikweli wala hapana mzaha” (Kuli, 1979:49). Msemo, “Kikilacho ki nguoni mwako,” uliopo katika dondoo hili, unaonesha kwamba, upo uwezekana mkubwa ukamfadhili au ukamsitiri mja kwa jambo lolote lile, lakini mja huyo akakuharibia mambo yako ambayo wewe ulikuwa umeyapanga. Mzee Tindo alimsaidia Rashidi kupata kazi ya ukuli baada ya Rashidi kuteseka kwa muda mrefu bila kuwa na kazi ya kufanya. Kutokana na kukosa kazi ya kufanya, Rashidi alishindwa kukidhi mahitaji yake ya kimaisha pamoja na yale ya mama yake aliyekuwa amefikisha umri mkubwa; mgonjwa asiyeweza tena kufanya kazi. Mzee Tindo alipompatia Rashidi kazi, Rashidi alimuona mzee huyu kuwa ni mkombozi mkubwa katika maisha yake. Hata hivyo, baada ya kupatiwa kazi Rashidi alimgeuka Mzee Tindo na kuanza kudai malipo zaidi, kwa madai kuwa, kazi waliyokuwa wakifanya ilikuwa haiendani hata kidogo na malipo waliyokuwa wanayapata. Hili, lilikuwa ni pigo kubwa kwa Mzee Tindo hata akafikia kuamini kwamba, “Kikulacho ki nguoni mwako.” Hakutegemea madai ya malipo yaanzie kwa Rashidi kwa sababu yeye ni mgeni tu na kwamba, wapo ambao walifanya kazi na Mzee Tindo kwa muda mrefu kwa malipo kidogo kabisa na wala hawajawahi kulalamikia suala la malipo. Pia, kupitia dondoo hili tunafahamishwa kwamba, ukombozi katika jamii ni kitu ambacho hakiepukiki hata kama watawala hawataki suala hilo la ukombozi lifanikiwe. Kitendo cha Mzee Tindo kumkubalia Rashidi ombi lake la kazi na Rashidi kuwa miongoni mwa watumishi wa ukuli, kinaonesha dhahiri kwamba ukombozi katika jamii ni kitu ambacho kitafanyika tu; hata iweje. Tunayasema hivi kwa sababu iwapo Mzee Tindo angetambua kuwa Rashidi atafanya aliyoyafanya, basi asingelimkubalia ombi lake la kazi. Lakini hakujua na kutokana na kutokujua kwake, akawa amefanya sehemu ya mchango wake katika kumpatia mwanamapinduzi nafasi ya kuleta ukombozi katika jamii. Msemo huu unawakumbusha viongozi na watu wengine kwamba, wasidhani kwamba maovu wanayoyafanya yanawafurahisha watu wote hata wale ambao ni marafiki zao wakaribu, ambao huonekana wakiwachekea na kuwapongeza kwa maovu yao lakini moyoni mwao hawajui ni nini kinaendelea. Matumizi ya Takriri Takriri ni mbinu ya kisanaa ambayo hutumiwa na watunzi wa kazi za fasihi, riwaya ikiwemo, kwa ajili ya kuwasilisha dhamira lengwa kwa jamii iliyolengwa na mtunzi. King’ei na Amata (2001) wanaeleza kuwa takriri ni marudiorudio ya sauti fulani za vokali au konsonanti au maneno katika kazi ya fasihi kama vile riwaya, tamtiliya, hadithi fupi, mashairi na fasihi simulizi. Marudiorudio ya sauti hiyo hufanywa kwa nia ya kuleta athari fulani katika akili ya msomaji au masikio ya msikilizaji, mathalani raha, furaha na faraja, kusisitiza jambo au kuiteka nadhari ya msomaji. Shafi Adam Shafi, ni miongoni mwa watunzi wa kazi za fasihi ambaye anatumia mbinu ya takriri katika kujenga dhamira mbalimbali kwa hadhira yake. Katika Vuta N’kuvute anasema: “Maisha yanakwenda mbio; hakuna awezaye kufukuzana nayo. Jinsi yanavyokwenda yanawakuza wadogo haraka haraka waonekane wakuza, na wakuza haraka haraka waonekane wazee na wazee wakawa wakongwe, maisha yanayoyoyoma. Yanayoyoma, yanayoyoma na wakati ndio huu. Yasmini akanong’ona peke yake hajui anaongea na nani. Amejishika tama amejiinamia mpweke mambo yamemjaa kichwani. Upweke ule uliomzunguka pale ulikuwa ni upweke wa kumkosa mtu karibu yake tu, lakini kimawazo hakuwa yumpweke katu” (Vuta N’kuvute, 1999:171-172). Katika dondoo hili, mtunzi ametumia takriri neno kuonesha msisitizo kwamba, maisha yanakwenda kwa mwendo wa kasi sana na hakuna mtu ambaye anaweza kushindana nayo na kwamba, kila mtu anapaswa kwenda na kasi hiyo ili maisha yasije yakamwacha nyuma. Neno haraka limerudiwa mara mbili ili kumpa msomaji msisitizo kuwa ni muhimu kufahamu kwamba, kutumia muda wake vizuri ni jambo la msingi kwa sababu akiuchezea muda huo siku moja atajuta kwa nini hakuutumia vizuri. Neno wazee pia limerudiwa mara mbili kuonesha msisitizo kwamba, kadiri muda unavyokwenda ndivyo kila kijana anavyoelekea katika uzee na yapo mambo ambayo mzee hawezi kuyafanya bali hufanywa na vijana. Hii inamwamsha msomaji atambue kwamba, ipo haja ya yeye kufanya kazi kwa bidii pale awapo kijana na asizembee kwa kupoteza muda kwani atakapokuwa mtu mzima, yaani mzee, hataweza tena kufanya mambo hayo. Vile vile, katika riwaya ya Kuli kuna matumizi ya takriri neno ambayo yanaonesha kujitokeza bayana katika sehemu nyingi za riwaya hii kwa nia ile ile ya mtunzi kujenga dhamira kwa hadhira yake. Tazama dondoo hili katika Kuli: “Kwani wewe huna habari kama mimi n’nayo baiskeli, Salum alisema, “tena baiskeli yangu inachanja madhubuti ukikaa utafikiri umekaa juu ya kiti.” “Unakusudia twende kwa baiskeli?” Rashidi aliuliza. “Tena nini basi!” “Lo! Kazi kubwa!” “Kazi kubwa gani? Tukiondoka mjini kiasi cha saa nne, saa tano na nusu au sita tutakuwa tushafika,” Salum alisisitiza” (Kuli, 1979:101-102). Neno baiskeli katika dondoo hili limerudiwa mara kadhaa kuonesha msisitizo kwamba, baiskeli ni chombo mujarabu kwa ajili ya usafiri wa wakati huo na kwamba, ukiwa na baiskeli, basi unaweza kwenda safari ya mbali. Msisitizo huu pia, unaonesha kwamba, baiskeli ilikuwa ni chombo cha usafiri ambacho hakikumilikiwa na kila mtu tu, bali baadhi ya watu wachache katika jamii. Mpaka leo katika jamii za vijijini bado baiskeli ni chombo muhimu cha usafiri wa masafa katika maisha yao ya kila siku. Baiskeli ndicho chombo, ambacho hutumiwa kuwasafirishia wagonjwa, wakiwamo wazee na akina mama wajawazito kutoka nyumbani mpaka hospitalini kwa ajili ya kupata matibabu na kuimarisha afya zao. Hata hivyo, mtunzi anatumia takriri nyingine isemayo “kazi kubwa” kuonesha kuwa mhusika mwingine hakubaliani kwamba, baiskeli inaweza kuwa chombo muafaka cha kuwawezesha kufika safari yao mapema. Nadharia ya Dhima na Kazi (Sengo, 2009) inatufahamisha kwamba, matumizi ya takriri hayafanywi hivi hivi tu bali kwa dhima maalumu ya kufikisha ujumbe kwa hadhira kwa nia ya kusisitiza jambo. Kimsingi, matumizi ya takriri hii yaonesha kwamba yapo mazingira ambayo ni vigumu kutumia baiskeli kutokana na sura ya nchi ilivyo. Kwa mfano, sehemu za milima na miteremko mikali, baiskeli haiwezi kutumika; ni lazima wasafiri wateremke, waikokote baiskeli yao mpaka watakapofika mahali panapofaa kupanda baiskeli, ndipo waipande tena. Matumizi ya takriri hizi humfanya msomaji au msikilizaji kutafakari jambo kwa kina ili kubainisha dhamira mbalimbali zinazopatikana kupitia takriri husika. Kwa muhtasari, hivyo ndiyo namna matumizi ya takriri yanavyojitokeza katika riwaya za Vuta N’kuvute na Kuli. Kama ilivyoelezwa, ni kwamba, takriri hutoa msisitizo wa jambo kwa msomaji na kutokana na kupatiwa msisitizo huo, basi inakuwa ni rahisi kuzipata dhamira ambazo mtunzi alipenda hadhira yake izipate. Matumizi ya taswira kama kipengele cha kisanaa kinatazamwa namna kinavyojitokeza katika sehemu ifuatayo. Matumizi ya Taswira Taswira ni mfano wa vielelezo vya kifikira vinavyoundika akilini kutokana na maelezo fulani katika kazi ya riwaya, ushairi, tamthiliya, hadithi fupi na fashihi simulizi. Kama kawaida, watunzi wa riwaya mara nyingi huunda taswira kutupatia sisi wasomaji picha kamili za kimawazo za yale wanayoyasimulia. Picha hizo, huweza kufafanua tukio, hali fulani ya mhusika au kisa fulani (King’ei na Amata, 2001). Mtunzi wa kazi ya fasihi huweza kutumia lugha ya kawaida kabisa, ambayo hutumiwa na watu katika maisha yao ya kila siku na kujenga taswira kuntu kwa wasomaji wake. Hivi ni kusema kwamba, ujengaji wa taswira katika kazi za fasihi riwaya ikiwemo, haupo katika matumizi ya lugha ya ishara pekee bali hata lugha ya kawaida inaweza kujenga ishara za aina mbalimbali (Mulokozi na Kahigi, 1979). Omary (2011) anaeleza kuwa, Kezilahabi ni miongoni mwa watunzi wa kazi za fasihi ambaye kwa kiasi kikubwa, hutumia lugha ya kawaida kabisa lakini iliyosheheni taswira mbalimbali zinazomhitaji msomaji kuzitafakari kwa kina ili aweze kupata dhamira zilizofichwa na mtunzi katika taswira hizo. Shafi Adam Shafi kama ilivyo kwa watunzi wengine, hayuko nyuma katika kutumia mbinu ya taswira kuwasilisha dhamira kwa hadhira iliyokusudiwa. Kwa mfano, katika Vuta N’kuvute, mtunzi anasema: “Yasmini alikuwa na kijiuso kidogo cha mdawari mfano wa tungule na macho makubwa ambayo kila wakati yalionekana kama yanalengwalengwa na machozi. Alikuwa na pua ndogo, nyembamba na chini ya pua hiyo ilipangana midomo miwili mizuri iliyokuwa haitulii kwa tabia yake ya kuchekacheka, huku akionesha safu mbili za meno yake mazuri. Alikuwa na kichaka cha nywele nyeusi zilizokoza ambazo zilianguka kwa utulivu juu ya mabega yake. Alikuwa si mrefu lakini hakuwa mfupi wa kuchusha, na matege aliyokuwa nayo yalizidi kuutia haiba mwendo wake wakati anapotembea” (Vuta N’kuvute, 1999:01). Dodoo hili linatupatia picha kamili ya uzuri aliokuwa nao Yasmini ambapo kila mtu, hususani wanaume, wasingeweza kukutana naye na kupishana naye barabarani, pasipo kugeuka nyuma kumtazama tena na tena, kutokana na maumbile yake yalivyo ya kuvutia. Dondoo hili pia, linatupatia taswira kuwa kutokana na uzuri na utoto aliokuwa nao Yasmini, Raza hakustahili kuwa mumewe na badala yake, alistahili kupata mwanamume wa rika lake ili aweze kumstarehesha na kumkidhia haja zake. Kuolewa na Bwana Raza ilikuwa ni kumnyima haki ya kupata starehe muafaka na ndiyo maana Yasmini aliamua kumtoroka bwana huyo na kurudi Unguja. Pia, dondoo hili kutokea katika ukurasa wa kwanza tu wa riwaya linamjengea msomaji taswira kuhusu riwaya nzima na pengine baadhi ya matukio ambayo atakutana nayo punde. Kama Yasmini alikuwa na uzuri huo unaoelezwa na mtunzi na kisha akalazimishwa na wazazi wake aolewe na mume ambaye ki umri ni sawa na babu yake, kitatokea nini. Kwa hivyo, taswira hii inamfanya msomaji kupata picha fulani ya kile ambacho kitatokea baadaye huko mbele anavyoendelea kusoma kazi hiyo. Kimsingi, matumizi ya taswira za aina hii humvutia zaidi msomaji na kuisoma kazi kama hii ya Shafi Adam Shafi kwa juhudi na maarifa mpaka aimalize na kupata hatima ya mambo haya yanavyoelezwa na mtunzi. Matumzi ya taswira yanaendelea kuonekana katika riwaya ya Kuli ambapo mtunzi anamvuta msomaji wake kwa taswira natishi, yaani, msomaji akikishika kitabu kukisoma, basi hakiweki chini mpaka anamaliza kukisoma chote. Katika Kuli anasema: “Wakati ana umri wa miaka hamsini na tano, Majaliwa alikuwa bado anafanya kazi ya ukuli. Kazi hii aliianza wakati yu ngali kijana wa miaka ishirini na moja. Mazoea ya kazi hiyo yalimfanya aimudu vizuri kabisa. Alikuwa mtu mashuhuri sana miongoni mwa wafanyakazi wa bandarini. Dongo la Majaliwa lilikuwa zuri sana kwani hata katika umri wa miaka hamsini na tano alionesha kama kijana wa miaka thelathini tu. Alikuwa na urefu wa wastani na mwili mkubwa. Majaliwa alikuwa mwingi wa heshima, lakini pindi alipokuwa kazini, aliziweka heshima hizo pembeni na kushika masihara na matusi kama ilivyo tabia ya makuli. Lakini palipotokea matatizo alikuwa ni mtu wa busara na mwingi wa huruma. Mara kwa mara aliwanasihi wenzake waliokabiliwa na matatizo namna kwa namna hata ikawa kila walipokuwa na matatizo ya kinyumbani, wafanyakazi wengi wa bandarini walimhadithia Majaliwa ili awape nasaha na maongozi” (Kuli, 1979:01). Katika dondoo hili, mtunzi anatupatia taswira mbalimbali ambazo zinatupatia picha fulani kumhusu mhusika wake Majaliwa katika Kuli. Kwanza anatuonesha kwamba, mhusika huyu alikuwa ni mtu hodari na mwenye kujituma sana katika utendaji kazi wake na hata alipofikisha umri mkubwa, bado aliendelea kufanya kazi bandarini. Hii ni taswira muhimu sana kwa vijana ambao wanaonekana kuwa na nguvu za kutosha, lakini hawataki kufanya kazi na badala yake wanakaa vijiweni na kushiriki katika vitendo viovu kama unywaji wa pombe na wizi. Kama mtu mwenye umri wa miaka hamsini na mitano anafanya kazi ya ukuli, kazi ambayo ni ngumu kulingana na afya yake, inakuwaje kijana mdogo aache kufanya kazi kwa kisingizio kwamba, hakuna kazi na kuishia kufanya vitendo viovu. Dondoo hili linatoa taswira ya kuwataka vijana kuachana na tabia kama hizo na kuiga mfano mzuri, unaooneshwa na mhusika Majaliwa. Kupitia dondoo hili pia, tunaelezwa na mtunzi kwamba, uvumilivu na ustahamilivu ni mambo muhimu katika kufanikisha maisha. Hili linaonekana pale ambapo, Majaliwa hata alipofikisha umri mkubwa wa miaka hamsini na mitano, bado aliendelea kufanya kazi ya ukuli na aliridhika na kipato alichokuwa anapata ingawa kilikuwa kidogo. Hakuna mahali tumeoneshwa kuwa Majaliwa aliingia tamaa na kuiba mali za watu kwa nia ya kuongeza kipato. Hali hii ni tofauti na vijana wa sasa, ambao wao hutaka utajiri wa haraka haraka. Pale wanapopata kazi za mishahara midogo basi huingia katika kufanya vitendo vya kifisadi ili waweze kupata fedha nyingi kwa mara moja na kupata maendeleo ya haraka haraka. Mambo haya yanapingwa vikali na hulka za Majaliwa na hivyo kumtaka kila mtu kuiga mfano wake. Kupitia dondoo hili vilevile, tunaoneshwa ya kwamba, si kila mtumishi wa bandarini, hususani makuli, ni watu ambao wanatabia mbaya kiasi cha kukosa hekima na busara miongoni mwao. Kutokana na ugumu wa kazi wanayoifanya makuli, matusi huwa ni kichocheo kikubwa kwao cha kufanya kazi bila kuchoka na kutokana na hilo, basi makuli huchukuliwa katika jamii kama watu ambao hawana adabu. Mhusika Majaliwa anasawiriwa kuwa alikuwa ni mtu mwenye heshima, busara na hekima kiasi kwamba, wafanyakazi wenzake walimuona kuwa ni mkombazi wao pale wanapopatwa na mushkeli au tatizo lolote katika maisha yao. Majaliwa aliwapatia nasaha stahili. Mtunzi anatutaka sisi wasomaji wa kazi hii tumuone kuli katika mtazamo huu chanya. Si hivyo tu, bali pia katika dondoo hili tunapatiwa picha kwamba, kubadilika kulingana na mazingira ni jambo muhimu sana kwa kila mwanadamu ili aweze kuishi vizuri na wanadamu wenzake. Majaliwa alijaribu kila awezavyo kuendana na mazingira ya kazi yake na hivyo kuwafanya watumishi wenzake kumwamini kiasi cha kumfanya kuwa ndiyo mshauri wao. Inapokuwa makuli wapo katika masihara, basi naye huingia katika masihara hayo na kuwa kama kuli wengine na baadaye huachana na mazingira hayo na kuwa mtu wa busara na hekima na mtatuzi wa matatizo mbalimbali yanayowakabili makuli katika kazi zao na hata majumbani mwao. Kimsingi, katika maisha halisia, wapo baadhi ya watu ambao hushindwa kuishi kwa kubadilika kulingana na mandhari au mazingira, na kuamua kuishi vile wanavyotaka wao na kisha kujisababishia matatizo mbalimbali. Said Kombo wa Mpendae Unguja anaeleza: “Nimewahi kuishi na jirani mmoja ambaye alikuwa ni askari magereza kwa kipindi kirefu, mpaka alipostaafu kazi na kuja kuishi uraiani na sisi. Huyu bwana alipata kuwa na cheo kikubwa huko gerezani na kuwa ndiyo mtoa amri kwa askari wote pamoja na wafungwa wote wa gereza. Baada ya kustaafu aliendeleza tabia hiyo ya ukali, kutoa amri kalikali kwa mkewe na watoto wake hata wakajiona kuwa nao sasa ni wafungwa, kwa sababu hata kutoka nyumbani tu walinyimwa ruhusa. Kutokana na hali hiyo, mkewe alimkimbia na taratibu watoto nao wakamkimbia. Alibaki na mtoto mmoja wa kiume ambaye pamoja na ukali wa baba yake aliweza kuvumilia kwa muda na kuishi na baba yake ambaye alikuwa mgonjwa wa Kisukari, akimhudumia kwa chakula na huduma muhimu kwa mgonjwa. Pamoja na kuumwa lakini bado bwana yule aliendeleza ukali, amri, kutomruhusu kijana yule hata kuzungumza na vijana wenzake na kufikia kumpiga makofi kijana wake. Baada ya uvumilivu wa muda mrefu kijana huyo aliamua kuondoka na kwenda kusikojulikana na kumuacha baba yake akiteseka na Kisukari bila msaada wowote” (Said Kombo, 13/05/2014). Maelezo haya yanaonesha kwamba, kuishi kulingana na mazingira ni kitu muhimu katika maisha. Mazingira ya kazi ni tofauti na mazingira ya nyumbani na hivyo mzazi anatakiwa alifahamu hilo na aishi kwa kuzingatia hayo. Iwapo mzazi anataka watoto na mkewe wawe kama wafungwa au askari wa chini ambao walitii kila amri waliyopewa na mkuu wao, ataishia kupata matatizo makubwa katika familia yake. Watu kama hawa, wanatakiwa wasome riwaya kama Kuli ili wapate elimu hii ambayo pengine hawataipata katika taaluma zao huko mashuleni na vyuoni. Mazingira ya gereza ni ya amri na hakuna mtu yoyote anayeruhusiwa kupinga amri atakayopewa na mkubwa wake na kama ikitokea kwamba amri hiyo imevunjwa, basi mvunjaji hupatiwa adhabu kali kwelikweli. Kwa muhtasari, hivi ndivyo namna mtunzi, Shafi Adam Shafi alivyoitumia mbinu ya taswira kuwasilisha dhamira mbalimbali kwa hadhira yake kama tulivyoonesha. Kutokana na matumizi haya ya taswira, msomaji anapata fursa ya kujenga dhamira mbalimbali mawazoni mwake kutokana na kile anachokiona katika taswira husika. Kipengele kingine cha kisanaa ni cha motifu. Matumizi ya Motifu Motifu inaelezwa kuwa ni kipengele cha kijadi ambacho kinahusu kurudiwarudiwa kwa wazo au dhamira fulani katika sehemu kubwa ya kazi ya fasihi hususani riwaya, tamthiliya, ushairi, fasihi simulizi na kadhalika (Mulokozi, 1996). Kurudiwarudiwa kwa dhamira fulani katika kazi ya fasihi ni kumfanya msomaji kuyapata barabara maudhui ambayo mtunzi wa kazi hiyo ametaka wasomaji wake wayapate. Hivyo, kila mara anawakumbusha kuwa, anachokusudia ni kitu fulani kwa hiyo wasiende nje ya hapo. Mulokozi (ameshatajwa) anataja aina kadhaa za motifu kuwa ni motifu ya safari, motifu ya msako, motifu ya mama wa kambo, motifu ya bibi kizee, motifu ya mtoto kigego-mtoto mwenye maajabu, mfano, anazaliwa tu, na kuanza kuongea na kadhalika. Senkoro (1997) katika tasinifu yake ya Uzamivu, akichunguza motifu ya safari katika ngano za Zanzibar anaeleza kwamba, motifu ya safari inajitokeza kwa kiasi kikubwa katika ngano za Zanzibar na hivyo kujenga dhamira na maudhui mbalimbali. Mfano wa dhamira mojawapo, ni ile ya mtu kujengwa kisaikolojia na kuwa mtu mwenye uwezo wa kuweza kujitegemea. Hii hutokana na kusafiri kisha anakutana na mazingira tofauti ya kumpatia maarifa na uzoefu mpya. Kama hii ni miongoni mwa sababu kubwa za wahusika wa kifasihi kusafiri, basi ni nadra sana kukutana na ngano ambayo haina mhusika ambaye anasafiri hapa na pale katika kukamilisha uhusika wake. Shafi Adam Shafi ameitumia mbinu ya kisanaa ya motifu katika kujenga dhamira ambazo anataka ziifikie hadhira yake. Aina za motifu alizotumia ni zile za safari, uzuri na ubaya kuzitaja kwa uchache. Motifu hizo zinajitokeza katika sehemu kubwa ya kazi yake ya Vuta N’kuvute, na hivyo kumsaidia msomaji kuyapata maudhui na dhamira barabara kabisa. Motifu ya Safari Kama ilivyoelezwa kwa kudokezwa hapo juu, motifu ya safari inahusu kusafiri kwa mhusika au wahusika wa kazi ya fasihi kutoka sehemu moja kwenda sehemu nyingine kwa nia na makusudio mbalimbali. Shafi Adam Shafi anatuonesha wahusika wake, kama Yasmini na Raza wakisafiri kutoka Unguja kwenda Mombasa na kuanzisha maisha mapya. Bwana Raza alikuwa ni mfanyabiashara wa duka la rejareja katika eneo la Mtendeni huko Unguja lakini baada ya muda kupita biashara haikuwa nzuri na hivyo akaamua kuomba msaada kwa ndugu yake aliyekuwa tajiri, mfanyabiasha huko Mombasa. Shafi Adam Shafi, anasema: “Haikupita mwezi Raza alimwandikia Mamdali, mjomba wake anayeishi Mombasa na kumweleza matatizo yake ya kibiashara. Mamdali ni mtu wa Unguja aliyekwenda huko Mombasa zamani. Alikuwa mtu mashuhuri huko na kwa ajili ya utu uzima wake alikuwa na madaraka makubwa katika jumuiya ya Ithinashiria Mombasa. Yeye ana duka la fahari hapo Salim Road na wafanyabiashara wengi walimjua mzee huyo ara tu baada ya kupata barua ya Raza, Mamdali aliijibu na kumshauri ahamie Mombasa akaanzishe biashara ya mbogamboga ambayo ina tija kubwa huko” (Vuta N’kuvute, 1999:05-06). Dondoo hili linatuonesha namna safari ya Raza na Yasmini ilipoanzia na bila shaka, Raza alisikiliza maelekezo ya mjomba wake na alisafiri kuelekea Mombasa. Dondoo hili pia, linaonesha kwamba, mtu husafiri kwa nia fulani ambayo inaweza kuwa ni kubadilisha maisha yake baada ya mahali alipozoea kuishi kuonekana kuwa hapawezi kumletea tena tija kwa kipindi hicho. Hili linaonekana pale Raza anapohama kwenda Mombasa, kwa nia ya kuanzisha biashara ambayo itakuwa na tija zaidi ikilinganishwa na ile ambayo tayari alikuwa nayo pale Mtendeni Unguja. Hii ni sawa na kusema kwamba, mtu husafiri kwa nia ya kupata mafanikio zaidi na Raza alilifanikisha hilo baada ya kuhamia Mombosa. Pia, katika dondoo hili, tunafahamishwa kwamba, mhusika wa fasihi huwa haamui kuhama kutoka sehemu moja kwenda nyingine bila ya kutaka ushauri kutoka kwa watu mbalimbali, hususani wale wa karibu yake. Hii inatokana na hofu ya kibinadamu ambayo humfanya afikiri kwamba, anaweza kuhamia mahali fulani akiamini kuwa ndiyo pazuri na atafanikiwa lakini siyo hivyo. Ndiyo maana Raza aliomba ushauri kwa mjomba wake na ushauri aliopewa aliutekeleza mara moja. Hili tunaliona pale Raza alipomtaarifu mkewe kwamba sasa wanahamia Mombasa na kweli wakahamia huko. Shafi Adam Shafi, Anasema: “Siku ya safari ilipofika, waliamshwa alfajiri na sauti kali ya muadhini wa Jamatini iliyokuzwa kwa kipaza sauti kilichoifanya isikike waziwazi mpaka Mtendeni na sehemu zote zilizopo kandokando ya mtaa huo alikaa bega kwa bega ndani ya ndege na Bwana Raza alimpisha Yasmini upande wa dirishani ili apate kumwonyesha maajabu ya kusafiri kwa ndege” (Vuta N’kuvute, 1999: 09-10). Dondoo hili linaotuonesha kwamba, Yasmini na Raza walisafiri kuelekea Mombasa kwenda kuanzisha maisha mapya. Hapa sasa motifu ya safari inaonekana kukamilika na kwamba lengo la safari hiyo linakusudiwa kutekelezwa na kufanikiwa pia. Kama tulivyosema tangu awali, kuwa mtu husafiri akiwa na lengo fulani na hivyo anataka lengo lake lifanikiwe na ndivyo ilivyokuwa kwa bwana Raza. Shafi Adam Shafi, anasema: “Wiki moja tu baada ya kufika Mombasa Bwana Raza alitengenezewa kila kitu na Mamdali. Lilifunguliwa duka kubwa la biashara ya mboga. Ilikuwa hapana mboga utakayoitaka dukani hapo ukaikosa. Mchicha, kabichi, karoti, kolifala, njegere, kisamvu na aina ya mboga kadha wa kadha. Bwana Raza alikodi nyumba nzuri na kuipamba kwa mapambo ya kila aina hata ikakurubia ile ya Mamdali na mara hii chumba chake kilipambwa vizuri tofauti kabisa na kile chumba cha nyumba yake ya Mtendeni kilichokuwa kimejaa kila aina ya makorokocho” (Vuta N’kuvute, 1999:11). Dondoo hili linaonesha mafanikio aliyoyapata Bwana Raza baada ya muda mfupi tu tangu alipohama kutoka Unguja na kwenda kuanzisha biashara nyingine huko Mombasa. Kama tulivyosema hapo awali, ni kwamba, motifu ya safari hutumiwa na watunzi wa kazi ya fasihi kuonesha dhamira ya mafanikio katika maisha. Ikiwa mtu anaishi au ameishi mahali fulani kwa muda mrefu na kwa bahati mbaya bado hajafanikiwa katika maisha, basi inakuwa vyema akihama na kwenda kutafuta maisha mahali pengine. Hata hivyo, si jambo rahisi mtu kuhama mahali alipopazoea na kwenda kuishi mahali pengine kwa sababu hili ni tukio la kisaikolojia na wananadharia ya Saikolojia Changanuzi wakiongozwa na Sigmund Freud wanasema kwamba, mwanadamu ana hofu kubwa juu ya kufanikiwa katika maisha na mara nyingi huishi na hofu hiyo kila siku. Haya tunayaona kwa Yasmini pale ambapo hakuwa tayari kwenda Mombasa na mumewe na alimuomba amwache nyumbani kwao Unguja; yeye Raza mwenyewe, ndio asafiri kwenda Mombasa. Hata hivyo, alikubali kusafiri na mumewe wakaenda Mombasa na maisha yakawa mazuri kuliko ilivyokuwa pale Unguja. Kwa hakika, motifu ya safari inajitokeza kwa kiasi kikubwa sana katika riwaya ya Vuta N’kuvute ambapo wahusika mbalimbali, kama akina Bukheti, Shihab na Denge na wenzake wamekuwa wakisafiri kutoka sehemu moja kwenda nyingine kwa ajili ya kutafuta mafanikio fulani. Kwa mfano, Bukheti alisafiri kutoka Mombasa kwenda Unguja kumtafuta Yasmini ili amuoe, kwani Bukheti alivutiwa sana na uzuri wa Yasmini. Alipata misukosuko mingi katika safari yake hiyo lakini mwisho wa siku alimpata Yasmini na kisha akamuoa na hadithi ya riwaya hii ya Vuta N’kuvute ikaishia hapo. Kitendo cha kusafiri kwa nia ya kutafuta mafanikio ni cha kawaida katika jamii na watu wengi husafiri kwa nia kama hiyo katika maisha halisia ya kila siku ya jamii. Motifu ya Uzuri Kipengele kingine ambacho kimetumika katika riwaya ya Vuta N’kuvute ni cha Motifu ya uzuri. Motifu ya uzuri inayorejelewa hapa ni uzuri alionao Yasmini. Yasmini ni msichana mwenye uzuri usio kifani kiasi cha kuwa kivutio kwa mwanaume yoyote yule aliyepata kupitisha macho yake mbele ya Yasmini. Uzuri wa Yasmini ni sura, rangi, maumbile na hata viungo vyake vya mwili kimoja kimoja. Shafi Adam Shafi, anasema: “Yasmini alikuwa na kijiuso kidogo cha mdawari mfano wa tungule na macho makubwa ambayo kila wakati yalionekana kama yanalengwalengwa na machozi. Alikuwa na pua ndogo, nyembamba na chini ya pua hiyo ilipangana midomo miwili mizuri iliyokuwa haitulii kwa tabia yake ya kuchekacheka, huku akionesha safu mbili za meno yake mazuri. Alikuwa na kichaka cha nywele nyeusi zilizokoza ambazo zilianguka kwa utulivu juu ya mabega yake. Alikuwa si mrefu lakini hakuwa mfupi wa kuchusha, na matege aliyokuwa nayo yalizidi kuutia haiba mwendo wake wakati anapotembea” (Vuta N’kuvute, 1999:01). Dondoo hili ndilo linaloonesha uzuri aliokuwa nao Yasmini kiasi cha kuwa kivutio kwa kila mtu aliyemuona. Uzuri huu wa Yasmini ni motifu kwa sababu, unajitokeza kwa kiasi kikubwa katika riwaya ya Vuta N’kuvute, kwa nia ya kujenga dhamira mbalimbali. Uzuri wa Yasmini unaanza kuelezwa katika ukurasa wa kwanza tu wa riwaya na kisha kujirudiarudia katika sehemu mbalimbali za riwaya nzima. Hili tunaliona pale ambapo Bukheti anafunga safari kutoka Mombasa, kwenda Unguja kumtafuta Yasmini ili amuoe. Hakuwa anafahamu mahali ambapo Yasmini anaishi lakini uzuri wa Yasmini ulimfanya asafiri bila kuwa na hakika kama atamkuta Yasmini huko Unguja. Vile vile, mapenzi ya Denge kwa Yasmini yalitokana na uzuri aliokuwa nao Yasmini na hivyo kufikia kuzaa naye mtoto. Si hivyo tu, bali pia, Bwana Raza alipata hali ngumu baada ya kukimbiwa na Yasmini kiasi kukaribia kupata wazimu na asijue jambo la kufanya. Hii yote ilitokana na uzuri wa Yasmini kiasi kwamba kumkosa mwanamke kama yule, ilikuwa ni pigo kubwa mno kwa Bwana Raza. Uzuri wa Yasmini ulimzuzua Shihabu, mpaka akamuoa Yasmini ingawa mwishoni, Yasmini aliamua kuachana na Shihabu kwa sababu ya kuwekwa utawani kama alivyokuwa akifanyiwa na Bwana Raza. Baada ya kuachana na Shihabu, aliolewa na Bukheti. Hivyo, dhamira ya mapenzi ya dhati na yale yasiyokuwa ya dhati yamejengwa vizuri kupitia motifu hii ya uzuri wa Yasmini. Mgogoro wa Yasmini na wazazi wake pia ulisababishwa na uzuri aliokuwa nao kwa kiasi fulani. Kwa sababu kama asingelikuwa mzuri basi, Bwana Raza asingelihangaka kuandika barua kwa mjomba wa Yasmini akimtaka azungumze na mpwa wake kumtaka arejee kwa mumewe, ambaye alikuwa tayari kumpokea kwa hali yoyote ile. Hii ilitokana na uzuri wa Yasmini na siyo kitu kingine. Motifu ya Uzee wa Bwana Raza Motifu hii inajitokeza pale ambapo mtunzi wa riwaya anatutajia sifa na wajihi wa Bwana Raza kuwa alikuwa ni mtu mzima wa miaka Hamsini na mitano, aliyemuoa binti mdogo wa miaka kumi na mitano. Jambo hili halikumfurahisha Yasmini lakini ilibidi akubali kuolewa na Bwana Raza ili kutii matakwa ya wazazi wake waliomlazimisha kuolewa na Bwana Raza ambaye ni Mhindi mwenzake. Sifa za Bwana Raza zinaelezwa na Shafi Adam Shafi, kuwa: “Alikuwa ni mume asiyelingana naye hata kidogo. Si kwa umri wala tabia, kwani wakati Yasmini ni kigoli wa miaka kumi na tano tu, mumewe Bwana Raza alikuwa zee la miaka hamsini na mbili. Wakati Bwana Raza kaishazeeka, Yasmini alikuwa mtoto mbichi asiyeelewa kitu chochote. Kukubali kwake kuolewa ilikuwa ni kwa sababu ya kuwaridhi wazee wake tu. Yeye mwenyewe hakuona fahari yoyote ya kuolewa na mzee anayeweza kumzaa. Hakupenda kufuatana na mumewe pahala popote na hata ile siku inayotokea wakaenda senema, basi yeye huwa hapendi kukaa karibu naye” (Vuta N’kuvute, 1999:01). Kama ilivyokuwa kwa motifu ya uzuri wa Yasmini na hii ya uzee wa Raza nayo imewekwa katika ukurasa wa kwanza wa riwaya. Baada ya msomaji kuipata barabara sifa hii ya Bwana Raza katika ukurasa wa kwanza tu, kisha kukutana nayo katika kurasa za mbele za riwaya, anapata motifu hii ya uzee wa Bwana Raza kwa kina na hivyo kumsaidia kuelewa dhamira mbalimbali katika riwaya hii ya Vuta N’kuvute. Motifu hii inajitokeza katika maeneo mbalimbali, hususani pale Yasmini alipokuwa akisafiri na Bwana Raza, kuelekea Mombasa wakiwa katika usafiri wa Ndege ambao kwa Yasmini ilikuwa ni mara yake ya kwanza kupanda ndege. Shafi Adam Shafi, anasema: Ijapokuwa Yasmini alipendezwa sana na mandhari aliyokuwa akiiacha chini yake, lakini mara kwa mara starehe aliyokuwa akiipata kwa kuangalia mandhari yale ilikuwa ikiharibiwa na jiso la Bwana Raza lililokuwa likimsogelea ama kumwambia kitu au kumwonyesha kitu” (Vuta N’kuvute, 1999:10). Dondoo hili linaonesha motifu ya uzee wa Raza iliyokuwa imezungumzwa katika ukurasa wa kwanza wa riwaya kutokea tena katika ukurasa wa kumi. Motifu hii inasaidia kujenga dhamira ya mapenzi ya kulazimishwa yaliyomkuta Yasmini kulazimishwa na wazazi wake aolewe na Bwana Raza. Vilevile, motifu hii inakuza dhamira hii na kuindeleza zaidi kiasi cha kumvutia msomaji asiiweke chini riwaya hii. Tukio la Yasmini kumtoroka Bwana Raza na kurudi Unguja kuishi kwa Mwajuma linajengwa na kukuzwa vizuri na motifu hii ya uzee wa Bwana Raza. Yasmini alivumilia sana kukaa na Bwana huyu lakini alishindwa na hatimaye, akaamua kuondoka na kumwacha mumewe akitapatapa huku na huko kumtafuta mkewe bila mafanikio. Pia, matendo ya Bwana Raza kuvuta sigara na kujaza moshi ndani ya chumba huku Yasmini akiwa amelala ni tukio linalojengwa na motifu ya uzee wa Bwana Raza. Katika hali ya kawaida, mwanamme kijana hawezi kufanya kitendo cha kuvuta sigara na kujaza moshi katika chumba akiwa na msichana mzuri kama Yasmini, bali mzee anaweza kufanya hivyo bila kujali chochote. Kimsingi, motifu za aina tatu ambazo tumezieleza katika sehemu hii zimetoa mchango muhimu katika kujenga dhamira mbalimbali katika riwaya ya Vuta N’kuvute. Motifu hizi zinasaidia wasomaji kujenga taharuki ya kutaka kufahamu nini kitatokea mbele katika usomaji wao. Kwa mfano, msomaji anapokutana na maelezo yanayoonesha uzuri wa Yasmini na hapo hapo anakutana na maelezo ya uzee wa Bwana Raza ambaye ndiye mumewe Yasmini, anapata taharuki fulani. Taharuki hii inamjengea msomaji hamu ya kusoma zaidi ili aweze kuona mbele kitatokea kitu gani. Vilevile, matumizi ya motifu katika riwaya hii yanatoa mchango mkubwa katika kusisitiza mambo mbalimbali ambayo mtunzi anataka hadhira yake iyazingatie. Kwa mfano, tunaona marudiorudio ya motifu ya uzee wa Bwana Raza ikijitokeza katika sehemu mbalimbali za riwaya kwa nia hiyo ya kutoa msisitizo. Anasema: “Ijapokuwa Yasmini alipendezewa sana na mandhari aliyokuwa akiyaacha chini yake, lakini mara kwa mara starehe aliyokuwa akiipata kwa kuangalia mandhari yale ilikuwa ikiharibiwa na jiso la Bwana Raza lililokuwa likimsogelea ama kumwambia kitu au kumwonyesha kitu. Walipaa juu kwa juu na baada ya safari ndefu walisikia sauti ya muhudumu wa ndani ya ndege akiwaarifu kwamba wanakaribia kutua. Walianza kuukabili ufukwe wa bahari ya Mombasa na baada ya muda kidogo walitua katika kiwanja cha ndege cha Mombasa (Vuta N’kuvute, 1999:10) Dondoo hili linaonesha namna mtunzi anavyotumia mbinu ya motifu kutoa msisitizo, kuwa jambo lililokuwa linamkera Yasmini ilikuwa ni kuolewa na mzee, ambaye alikuwa ni sawa na babu yake. Katika msisitizo huu, mtunzi anawataka wasomaji kuzingatia kwamba, si jambo jema kumuoza binti kwa mume asiyempenda na si kumpenda tu, bali kwa mume ambaye ni mtu mzima, mwenye umri mkubwa zaidi ya mara nne ya binti muolewaji. Katika jamii hutokea mambo kama haya pale ambapo baadhi ya wazazi huwalazimisha mabinti zao kuolewa na watu wazima kwa sababu mbalimbali, moja kuu ikiwa ni suala la fedha na wakati mwingine utajiri wa mwanamme muoaji. Kupitia motifu hii, wasomaji wanaambiwa kwamba, iwapo watawalazimisha mabinti zao kuolewa na wanamme waliowazidi umri, sawa na babu zao, huwasababishia mabinti hao matatizo ya kisaikolojia. Mhusika, Yasmini, amekuwa hana raha na kila saa amekuwa akifikiria ni kwa vipi ataendelea kuishi na mume ambaye yeye binafsi hampendi hata kidogo. Hili, kwa hakika, ni tatizo la kisaikolojia ambalo kadiri muda unavyozidi kwenda, linamuathiri mhusika huyu, si kisaikolojia pekee bali kiafya pia. Kimsingi, maelezo hayo hapo juu, yanatuonesha namna matumizi ya mbinu ya motifu yalivyokuwa na mchango muhimu katika kujenga dhamira kwa wasomaji wa riwaya ya Vuta N’kuvute. Shafi Adam Shafi, ameitumia mbinu hii kwa ustadi kiasi cha kuifanya kazi yake kuwa hai na yenye kuwavutia wasomaji wake, wasichoke kuisoma kazi hii. Tunasema kazi yake imekuwa hai kwa sababu matumizi ya motifu hizi yanasawiri uhalisia ambao upo katika jamii na kwamba msomaji anaposoma anakuwa akipata mifano halisi katika maisha ya kila siku kutoka kwa jamii yake. Baada ya kutoa maelezo ya kina kuhusiana na matumizi ya mbinu ya motifu, mbinu nyingine inayotazamwa katika sehemu ifuatayo ni matumizi ya barua. Matumizi ya Barua Kama tulivyowahi kudokeza mahali fulani, katika tasinifu hii, kwamba watunzi wa kazi za fasihi hutumia mbinu mbalimbali kuwasilisha dhamira wanazohitaji hadhira yao izipate. Matumizi ya barua ni miongoni mwa mbinu mardudi ambayo hutumiwa na watunzi wa kazi za fasihi kwa nia hiyo hiyo ya kuwasilisha ujumbe kwa hadhira iliyokusudiwa. Barua ni njia maarufu na kongwe iliyotumika katika kupashana habari, kujuliana hali, kupeana taarifa baina ya wanadamu kwa kipindi kirefu, katika historia ya maisha ya mwanadamu hapa ulimwenguni. Barua ni ujumbe ambao huandikwa kwa kumlenga mtu fulani ili apate maelekezo au taarifa fulani iliyoelekezwa kwake. Taarifa hiyo inaweza kuwa ni ya kimapenzi. Mmoja kati ya wapenzi wawili anamwandikia mwenzake barua ya kuonesha kwamba anampenda sana; inaweza kuwa ni taarifa ya msiba, mwaliko wa sherehe mbalimbali, maombi ya kazi, ruhusa kutoka kwa mwajiri na kadhalika. Kwa muktadha huu, tunaweza kusema kwamba, kuna barua za aina kuu mbili, ambazo ni barua za kirafiki na barua za kikazi au kiofisi. Matumizi ya barua katika kazi za fasihi ni mbinu ya kisanaa ambayo inasaidia kujenga dhamira, hususani katika riwaya za Kuli na Vuta N’kuvute. Shafi Adam Shafi, anaitumia mbinu ya matumizi ya barua katika kazi zake hizi mbili kwa ustadi mkubwa, ambao unamwezesha msomaji kupata muunganiko wa visa na matukio katika riwaya husika na hivyo kuvutiwa kuisoma bila kuiweka chini mpaka aimalize. Katika Kuli mtunzi anatuonesha ustadi huo pale anapotumia mbinu hii ya barua. Kwa mfano: “Kwa mume wangu mpenzi, Nina wingi wa masikitiko kwa yaliyokufika na nakuombea kila la heri. Hali ya maisha ni kama unavyojua. Nimepata habari kwamba wenzako hawakufanikiwa lakini watazidi kuendelea na juhudi zao mpaka wajue moja. Nilielezwa kwa kirefu kuhusu matatizo yenu na sasa nimefahamu kazi muhimu uliyokuwa nayo na kusababisha uchelewe kurudi nyumbani nyakati za usiku. Nakuhakikishia mume wangu kwamba pindi uk ijaaliwa kutoka sitolalamika tena wala sitokawia kukufungulia mlango pindi utakaporudi saa sita au saba za usiku. Nimesikia kwamba, hukumu yako itakuwa siku ya Ijumaa na siku hiyo nitajiburura hivyohivyo na tumbo langu nije mahakamani. Sina mengi ila nakutakia kila la kheri na mafanikio”. Wako wa milele, Amina. (Kuli, 1979: 197-198). Hii ni barua ambayo, Rashidi aliandikiwa na mkewe mara tu baada ya kukamtwa na kuwekwa mahabusu. Kupitia barua hii msomaji anapata kukumbushwa mambo mbalimbali ambayo pengine aliyasoma na kutoyazingatia; sasa hapa anafahamishwa na kukumbushwa tena. Kumbe ulikuwepo ugomvi, kati ya Amina na mumewe kuhusu kuchelewa kwa mumewe kurudi nyumbani baada ya kutoka kazini na kila alipopewa sababu ya kwamba ni kwa nini mumewe anachelewa kutoka kazini hakukubaliana na sababu alizopewa. Ila kupitia barua hii tunamuona Amina akikubaliana na kila kitu na kutoa ahadi ya kuungana mkono na Rashidi katika harakati za ukombozi mara tu atakapotoka jela. Vilevile, kupitia barua hii, tunapata dhamira ya upendo wa dhati aliokuwa nao Amina kwa Rashidi kutokana na masikitiko ambayo alikuwa nayo baada ya kusikia kwamba, mumewe amepatwa na matatizo yaliyomsababishia kukamatwa na kutiwa gerezani. Maelezo katika barua hii, yanaonesha kwamba, Amina alimpenda sana mumewe na kwamba angelivumilia katika kipindi chote ambacho mumewe atakuwa gerezani bila ya kuolewa na mume mwingine mpaka Rashidi atoke waendelee na mapenzi yao. Haya yanapatikana pale mwishoni mwa barua ambapo panasomeka “wako wa milele, Amina.” Hii ina maana kwamba, Amina atadumu kuwa mpenzi wa Rashidi, hata kama Rashidi hatakuwapo uraiani kwa muda mrefu. Matumizi ya barua yanajitokeza pia katika riwaya ya Vuta N’kuvute, pale Yasmini alipoandikiwa barua na Shihab kutoka Tanga. Barua hiyo inasomeka hivi: Shihab bin Antar, Barabara ya 17, L.P.31 Tanga. Kwa mpenzi Yasmini, Kwa muda mrefu nimekuwa nikikuandikia barua na kukuomba uje Tanga. Sikutaka kukuelezea yaliyo ndani ya moyo wangu kama ujuavyo binadamu wameumbwa na haya, lakini wakati mambo yanapozidi, mtu hutokwa na haya na baadhi ya wakati huwa hata hajui alifanyalo au alisemalo na mimi nafikiri sasa nimo katika hali kama hiyo. Yasmini mpenzi, katika barua zangu nyingi nilizokuandikia nimekuwa nikiongea kwa lugha ya mafumbo lakini sina hakika kama ulikuwa ukiyaelewa mafumbo hayo. Sasa nafikiri wakati wa kufumbiana mafumbo umekwisha bora nikueleze kila kitu kinaga-ubaga. Tokea kuondoka kwangu Unguja najiona kama mtu aliyezungwa, lakini kweli ni kwamba sikuzungwa wala sikurogwa ila nimekumbwa na mapenzi ugenini. Yasmini nakupenda, nakupenda sana na wapendao wapo namna mbili. Kuna wale wanaopenda kwa kuwa na hamu ya muda tu na kuna wale wanaopenda wakataka kuliendeleza na kulipalilia pendo milele. Mimi ni katika wale waliomo katika kundi la pili. Ninalotaka kukushauri ni jambo la kheri, kwako na kwangu, nalo ni kukutaka tufunge ndoa, mimi na wewe, tuishi pamoja, tuwe mume na mke. Naelewa utaratibu wa mila zetu wakati mtu anapotaka kuposa, lakini lazima nikuandikie wewe kwanza ili nipate ridhaa yako. Yasmini tafadhali niokoe mwenzako, niokoe kutoka katika bahari ya mapenzi niliyozama. Sina zaidi ila nasubiri jibu lako. Wako, Shihab. (Vuta N’kuvute, 1999:168-169). Matumizi ya barua hii katika Vuta N’kuvute, yanasaidia kusukuma mbele visa na matukio katika riwaya hii na kuifanya kuwa ya kuvutia kwa wasomaji wake. Kupitia barua hii, tunapata ushahidi kwamba Shihab anampenda sana Yasmini na hivyo kuifanya idadi ya wanaume wanaompenda Yasmini kuongezeka. Jambo hili linampatia msomaji taharuki ya kwamba, kama idadi ya wanaompenda Yasmini inaongezeka je, Yasmini atafanya uamuzi wa kuolewa na nani na nani amuache. Taharuki hii humfanya msomaji asiiweke chini riwaya hii na kuisoma mpaka aimalize. Vilevile, matumizi ya barua hii yanasaidia kuunganisha maelezo ya mtunzi kuhusu uzuri aliokuwa nao Yasmini, uzuri alioueleza katika ukurasa wa kwanza tu, wa riwaya hii ya Vuta N’kuvute. Kitendo cha Yasmini kupendwa na wanaume waliofikia wanne hivi sasa, kinasadifu uzuri wake ambao umeelezwa na mtunzi barabara kabisa. Iwapo Yasmini, asingelikuwa mzuri wa sura na umbo bila shaka, idadi ya wanaume waliompenda isingelifikia kiwango hicho. Idadi hii ya wanaume wanne ni ile ya wale waliotangaza nia ya kuoa na wapo ambao hawakutangaza nia lakini wamewahi kuusifu uzuri wa Yasmini na kutamani kuwa naye katika uhusiano wa kimapenzi. Pia, matuimizi ya barua hiyo, katika riwaya yanamfanya msomaji kutafakari kidogo ili aweze kuzipata dhamira zinazojitokeza katika riwaya husika. Maneno yaliyoelezwa na Shihab, katika barua yake kwa Yasmini, yamepangiliwa vizuri kiasi cha msomaji kujiuliza kwamba, kwa maneno mazuri na matamu ambayo Shihab anamtakia Yasmini, hivi kweli, Yasmini atamkataa Shihab? Na kama atamkataa, je, Shihab ataishi katika maisha ya namna gani, maana anaonesha kwamba ana maradhi ya mapenzi juu ya Yasmini. Kwa kujiuliza maswali kama haya, msomaji hutafakari kidogo kabla ya kupata ujumbe uliokusudiwa na kwa kutafakari huko, huweza kuzalisha dhamira nyingine nyingi ambazo ni tafauti kabisa na zile zilizokusudiwa na mtunzi. Hitimisho Katika sura hii, uwasilishaji na uchambuzi wa data umefanyika na kufanya utafiti huu kukamilika. Malengo mahususi matatu ya utafiti huu yamekamilishwa. Katika sura hii lengo mahususi la kwanza na la pili, yamejibiwa kwa pamoja kwa sababu yana ukaribu unaofanana na kutegemeana kimantiki, huku lengo mahususi la tatu likijibiwa peke yake. Katika sura hii inaoneshwa kwamba, Shafi Adam Shafi, ni bingwa wa kusawiri dhamira za kijamii na kiutamaduni kwa kutumia mbinu mbalimbali za kisanaa. Hali hii imezifanya kazi zake mbili za Kuli na Vuta N’kuvute kuwa miongoni mwa kazi bora za fasihi ya Kiswahili (Mulokozi, 2013). Katika sura inayofuata, tutatoa muhtasari, hitimisho na mapendekezo kwa ajili ya utafiti wa baadaye. SURA YA TANO MUHTASARI, HITIMISHI NA MAPENDEKEZO Utangulizi Hii ndiyo sura ya mwisho katika utafiti huu ambayo inatoa muhtasari, hitimisho na mapendekezo. Katika Sura hii ndimo mnamofanyika muhtasari wa utafiti wote na kisha, hitimisho linalohusu malengo mahususi ya utafiti linatolewa. Baada ya hapo tunatoa mapendekezo kwa ajili ya utafiti wa baadaye. Muhtasari Mada ya utafiti huu ilikuwa ni Kuchunguza Dhamira za Kijamii na Kiutamaduni katika Riwaya ya Kiswahili: Mifano kutoka Kuli na Vuta N’kuvute. Mada hii imefanyiwa utafiti baada ya kutimizwa kwa lengo kuu lenye malengo mahususi matatu. Lengo kuu la utafiti huu lilikuwa ni kuchunguza usawiri wa dhamira za kijamii na kiutamaduni katika riwaya za Kuli na Vuta N’kuvute. Malengo mahususi ya utafiti huu yalikuwa ni kubainisha dhamira za kijamii na kiutamaduni zinazojitokeza katika riwaya za Kuli na Vuta N’kuvute, kutathimini uhalisia wa dhamira za kijamii na kiutamaduni zinazojitokeza katika riwaya ya Kuli na Vuta N’kuvute kwa jamii na kubainisha mbinu za kisanaa zinazotumiwa na mtunzi katika kusawiri dhamira za kijamii na kiutamaduni katika riwaya za Kuli na Vuta N’kuvute. Katika kukamilisha lengo kuu na malengo mahususi mtafiti alikusanya data za msingi na upili ambazo ziliendana na mada ya utafiti wake. Data za msingi zilikusanywa kutoka katika riwaya za Kuli na Vuta N’kuvute na pia kutoka uwandani. Maeneo yaliyotumika kutoa data za uwandani ni yale ya Unguja na Pemba. Data za upili zilikusanywa kutoka machapisho yanayohusiana na mada ya utafiti katika maktaba za Chuo Kikuu Huria Cha Tanzania, Chuo Kukuu Cha Dar es Salaam, maktaba ya Taasisi za Taaluma za Kiswahili na Makavazi ya Taaluma za Kiswahili. Mbinu zilizotumika katika kukusanya data za utafiti huu ni usomaji wa kiuhakiki pamoja na usaili. Mbinu ya usomaji wa kiuhakiki ilitumika kukusanya data kutoka katika Riwaya za Kuli na Vuta N’kuvute. Riwaya hizo zilisomwa kwa jicho la kiuhakiki na kila ilipoonekana kuwa maneno fulani katika riwaya hizo yanaweza kusaidia kukamilisha malengo ya utafiti, mtafiti na wasaidizi wake walidondoa sehemu hiyo kama data ya utafiti. Mbinu ya usaili ilitumika kukusanya data kutoka kwa watafitiwa wa Unguja na Pemba. Data zilizokusanywa kutoka kwa watafitiwa zilisaidiana na data kutoka katika riwaya teule kukamilisha malengo mahususi ya utafiti huu. Uchambuzi wa data za utafiti huu ulifanywa kwa kutumia mbinu mbili. Mbinu ya kwanza ni ya uchambuzi wa kimaelezo. Data zilizokusanywa kutoka katika riwaya teule na kutoka kwa watafitiwa wa uwandani zilichambuliwa kwa kutolewa maelezo ambayo yalilenga kukamilisha malengo mahususi ya utafiti huu. Mbinu nyingine iliyotumika katika kuchambua data za utafiti huu ni mkabala wa kidhamira. Mkabala wa kidhamira hutumika katika uchambuzi wa data za utafiti kwa kufuata hatua nne. Hatua ya kwanza ilikuwa ni kuzipanga data katika makundi kwa zile zinazofanana kuwa katika kundi moja ili kurahisisha uchambuzi. Hatua ya pili ikawa ni kuunda mada kuu na ndogo ambazo zilitumika katika uchambuzi wa data. Hatua ya tatu ilikuwa ni kuoanisha mada kuu na ndogo ili kuleta uwiano mzuri katika uchambuzi wa data na hatua ya nne ilikuwa ni kuchambua data za utafiti. Utafiti huu ulifanywa kwa kutumia nadharia tatu ambazo ni Simiotiki, Saikolojia Changanuzi na Dhima na Kazi. Nadharia ya Simiotiki imetumika katika kuchambua mbinu za kisanaa zilizotumiwa na Shafi Adam Shafi katika kujenga dhamira za kijamii na kiutamaduni katika riwaya za Kuli na Vuta N’kuvute. Nadharia ya Saikolojia Changanuzi imesaidia katika kuchambua data zilizohusu athari za Kisaikolojia zilizowapata wahusika wa riwaya teule kutokana na uhusiano wao na wahusika wenzao. Kuathiriwa kwa saikolojia ya wahusika au mhusika ndimo ndani mwake mnajengwa na kukuzwa dhamira za kijamii na kiutamaduni. Nadharia ya Dhima na Kazi imesaidia kuchambua matumizi ya mbinu za kisanaa ambazo zimetumiwa kwa dhima maalumu ya kusaidia kujenga dhamira za kijamii na kiutamaduni katika riwaya za Kuli na Vuta N’kuvute. Mfano mzuri ni matumizi ya barua katika riwaya teule. Hitimisho Kwa ujumla, utafiti huu umefanikiwa kukamilisha malengo yake mahususi ambayo yalikuwa matatu. Lengo mahususi la kwanza na la pili yalikaribiana sana kimantiki na hivyo ikaonekana kwamba, hakuna ubaya iwapo yataunganishwa katika uchambuzi wa data. Lengo mahususi la kwanza lililenga kubainisha dhamira mbalimbali zinazojitokeza katika riwaya za Kuli na Vuta N’kuvute huku lengo mahususi la pili likitathimini uhalisia wa dhamira hizo kwa jamii ya sasa. Matokeo ya utafiti yanaonesha kwamba, riwaya hizi mbili zinasawiri dhamira mbalimbali ambazo bado zinauhalisia katika maisha ya siku hizi ingawa zenyewe zilitungwa miaka kadhaa iliyopita. Katika riwaya ya Vuta N’kuvute tunaona dhamira mbalimbali kama vile, utabaka katika jamii, ndoa za kulazimishwa, mapenzi na ukarimu zikitawala katika riwaya hiyo. Kwa upande wa Kuli tunaona dhamira za busara na hekima, umuhimu wa elimu, umasikini, utamaduni na mabadiliko yake, ukombozi katika jamii na masuala ya uzazi zikijitokeza kwa kiasi kikubwa. Dhamira hizi zote bado zinauhalisia wa hali ya juu katika jamii zetu za siku hizi na baadhi yake zimekuwa zaidi zikilinganishwa na hali ilivyokuwa wakati riwaya hizi zinaandikwa. Kwa mfano, suala la utabaka na umasikini ni tatizo kubwa katika jamii ya leo ikilinganishwa na jamii ya wakati riwaya hizi mbili zinaandikwa. Tofauti ya kipato kati ya walionacho na wasionacho ni kubwa sana kiasi cha kutishia amani na usalama katika maisha. Hii inatokana na ufahamu wetu kwamba, hivi hawa watu ambao wapo tabaka la chini kabisa wataendelea kuvumilia hali hiyo mpaka lini huku wakitambua kwamba, wengi kati yao wa tabaka la juu ni wezi na mafisadi wa mali ya umma? Jambo hili ndilo linalotia shaka ya kuendelea kuwapo kwa amani na utulivu katika jamii. Vilevile, kwa upande wa lengo mahususi la tatu la utafiti huu, ambalo lilihusu kubainisha mbinu mbalimbali za kisanaa zinazotumiwa na mwandishi kuwasilisha dhamira, tumegundua matumizi ya mbinu mbalimbali katika riwaya husika. Mbinu hizo ni upambaji wa wahusika, usimulizi maizi, usimulizi wa nafsi ya kwanza na tatu, kuingiliana kwa tanzu na tashibiha. Mbinu nyingine ni matumizi ya misemo, takriri, taswira, motifu ya safari, motifu ya uzuri na motifu ya uzee wa Bwana Raza na kisha matumizi ya barua. Matumizi ya mbinu hizi za kisanaa yamewezesha kujengwa na kukuzwa kwa dhamira mbalimbali katika riwaya za Kuli na Vuta N’kuvute. Mapendekezo Mapendekezo yanayotolewa katika sehemu hii yanahusu utafiti ujao, mapendekezo kwa wazazi wa wanafunzi, wasomaji na Serikali. Mapendekezo ya Utafiti Ujao Utafiti huu umefanywa kwa kutumia riwaya mbili za Kuli na Vuta N’kuvute za Shafi Adam Shafi pekee, hivyo tunapendekeza utafiti mwingine kama huu ufanywe kwa kutumia vitabu vyake vingine vya Riwaya ambavyo hatujavishughulikia. Pia, tunapendekeza utafiti wa kina ufanyike katika kutafiti matumizi ya lugha pekee katika riwaya za Shafi Adam Shafi ili kukuza zaidi yale tuliyoyatafiti sisi katika lengo mahususi la tatu la utafiti wetu. Vilevile, tunapendekeza utafiti zaidi ufanyike katika kulinganisha na kulinganua dhamira katika riwaya za Shafi Adam Shafi na zile za Mohamed Suleiman Mohamed za Nyota ya Rehema na Kiu kwa sababu zote hizi ni riwaya za Kihistoria. Pia, tunapendekeza utafiti zaidi ufanyike katika kuchunguza dhamira ya ukombozi katika riwaya za Kuli na Vuta N’kuvute. Katika utafiti huu imedokezwa tu lakini dhamira hii inaonekana kutawala katika riwaya za Shafi Adam Shafi. Hivyo, utafiti zaidi ukifanyika dhamira hii itafafanuliwa kwa kina. Mapendekezo kwa Wazazi na Wanafunzi Kwa mujibu wa matokeo ya utafiti tumegundua kuwa ipo haja ya wazazi kuwapatia uhuru wa kuamua nani wa kuwa nao katika uhusiano hasa ule wa kimapenzi ili kuepusha matatizo ya kisaikolojia kama yaliyompata Yasmini. Pia, tunapendakeza kuwa ni busara kwa vijana kuwa na moyo wa uvumilivu katika ndoa zao kama ilivyokuwa kwa Amina. Mapendekezo kwa Wasomaji Tunapendekeza kuwa, wananchi wa Tanzania kujenga utamaduni wa kujisomea kazi za fasihi hususani riwaya. Kazi za riwaya za Shafi Adam Shafi zimejaa mafunzo mazuri yenye kujenga maadili ya jamii na pia kuwapatia wasomaji uwezo mkubwa wa upeo wa kuona mbali. Ni vema kila mwanajamii anayejua kusoma akawa na nakala ya riwaya za Shafi Adam Shafi. Mapendekezo kwa Serikali Tunapendekeza kuandaliwa kwa utaratibu mzuri wa uajiri katika sehemu za kazi za shurba kama bandarini ili kuepusha matatizo ya kisaikolojia kwa wafanyakazi kama makuli hasa pale wanapofikia umri mkubwa na kushindwa kufanya kazi hizo. VIAMBATANISHO Kiambatanisho 1: Muongozo wa Usaili kwa Wasomaji wa Riwaya Teule A: Utangulizi Mimi ninaitwa Omar Abdalla Adam mwanafunzi wa Shahada ya Uzamivu (Ph.D) katika Kiswahili katika Chuo Kikuu Huria Cha Tanzania. Ninafanya Utafiti wenye anuani isemayo Kuchunguza Dhamira za Kijamii na Kiutamaduni katika Riwaya ya Kiswahili: Mifano kutoka Kuli na Vuta N’kuvute. Ili niweze kupata data za kuweza kukamilisha utafiti huu nimeandaa muongozo huu ambao ndani yake kuna maswali yaliyolengwa kwako na ninaomba nikufanyie usaili. B: Taarifa Binafsi za Msailiwa Jina Elimu Umri Kazi . C: Maswali Naomba unieleze vile ulivyopata kumfahamu Shafi Adam Shafi. Taja riwaya za Shafi Adam Shafi unazozifahamu? Ni zipi kati ya Riwaya hizo umeshazisoma? Ni riwaya ipi iliyokuvutia zaidi? Toa sababu kwa jibu lako. Orodhesha dhamira ulizozipata katika usomaji wako wa kazi za Shafi Adam Shafi. Suala la ndoa za Kulazimishwa likoje katika jamii ya sasa ukilinganisha na ilivyo katika Vuta N’kuvute? Suala la kupata na kutopata mtoto baada ya ndoa linatazamwaje katika jamii ya sasa? Ni upi mtazamo wa jamii ya leo kuhusiana na umuhimu wa elimu ikilinganishwa na inavyoelezwa katika Kuli? Mabadiliko ya utamaduni wa jamii ya Unguja kuhusu mke na mume yanasabaibishwa na nini? Naomba unieleze jambo lolote ambalo ni muhimu kuhusu riwaya za Shafi Adam Shafi ambalo nimesahau kukuuliza. Asante kwa Kunipatia Muda Wako Kiambatanisho 2: Muongozo wa Usaili kwa Wataalamu wa Fasihi A: Utangulizi Mimi ninaitwa Omar Abdalla Adam mwanafunzi wa Shahada ya Uzamivu (Ph.D) katika Kiswahili katika Chuo Kikuu Huria Cha Tanzania. Ninafanya Utafiti wenye anuani isemayo Kuchunguza Dhamira za Kijamii na Kiutamaduni katika Riwaya ya Kiswahili: Mifano kutoka Kuli na Vuta N’kuvute. Ili niweze kupata data za kuweza kukamilisha utafiti huu nimeandaa muongozo huu ambao ndani yake kuna maswali yaliyolengwa kwako na ninaomba nikufanyie usaili. B: Taarifa Binafsi za Msailiwa Jina Elimu Umri Kazi C: Maswali Naomba unieleze vile ulivyopata kumfahamu Shafi Adam Shafi. Taja riwaya za Shafi Adam Shafi unazozifahamu? Ni zipi kati ya Riwaya hizo umeshazisoma? Ni riwaya ipi iliyokuvutia zaidi? Toa sababu kwa jibu lako. Orodhesha dhamira ulizozipata katika usomaji wako wa kazi za Shafi Adam Shafi. Taja mbinu za kisanaa zinazotumiwa na Shafi Adam Shafi katika kujenga dhamira za riwaya zake? Kati ya Kuli na Vuta N’kuvute ni ipi inayokuvutia zaidi? Kwa nini Shafi Adam Shafi anapenda mno kutumia barua katika riwaya zake? Shafi Adam Shafi anatumia motifu za aina gani katika Kuli na Vuta N,kuvute? Motifu hizo zina dhima gani? Naomba unieleze jambo lolote ambalo ni muhimu kuhusu riwaya za Shafi Adam Shafi ambalo nimesahau kukuuliza. Asante kwa Kunipatia Muda Wako 