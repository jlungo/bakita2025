Dibaji
Ufugaji wa kuku wa Asili ni jambo lisilo geni katika kaya zetu hapa nchini, lakini ufugaji uliopo sasa haujapewa umuhimu kuweza kuzinufaisha familia na hata kuchangia katika pato la taifa kwa kiasi kikubwa. Kuku wa Asili wamekuwa wanafugwa kama mazoea tu na kwa matumizi madogo madogo kama ya kitoweo na kujikimu kwa tatizo liliopo kwa wakati huo. Mwongozo huu umeandaliwa kuweza kubadili mtazamo huo na kuweza kutoa maelekezo rahisi kwa wafugaji jinsi gani kuku wa Asili anaweza kumsaidia mkulima kuondokana na umasikini. Inakadiriwa kuwa wapo kuku asilia wapatao milioni 56 hapa nchini ambao wanachangia asilimia 30 ya pato la jumla (GDP) litokanalo na mifugo (5.9%). Huu ni ushahidi tosha kuwa iwapo kuku wa Asili watafugwa na kuhudumiwa kwa misingi imara basi inawezekana kuongeza pato hilo maradufu na kuleta tija kwa familia nyingi. Changamoto kubwa inayowakabili wafugaji wa kuku wa Asili ni magonjwa ya kuambukiza na vifo vingi vya vifaranga. Kuku wengi hufa wakati wa magonjwa ya mlipuko hususan Mdondo, kutokuwepo nyumba maalum ya kuku kwa ajili ya kutaga na kulelea vifaranga na kutopata elimu ya ufugaji wa kuku wa asili kibiashara. Mwongozo huu unalenga kuleta mapinduzi ya hali hiyo kwa kujaribu kuelekeza hatua zipi zifuatwe ili kuweza kukabiliana na changamoto hizo kubwa na kuleta tija kwa familia. Tumeweza kuona katika miradi mbalimbali inayofadhiliwa na Heifer ni kwa kiasi gani ufugaji wa kuku wa Asili umeweza kusaidia familia nyingi kuondokana na umasikini. Hivyo tunao uhakika kuwa mwongozo huu utaweza kuwasaidia hata wale wasiokuwa katika miradi yenye ufadhili kwa kuweza kujisomea na kufuata taratibu zote hata kuweza kupata faida kutokana na ufugaji wa kuku wa Asili. Mwongozo huu tofauti na iliyotangulia, umeandaliwa katika mazingira rahisi na unamwezesha mtu yeyote kujisomea na kutekeleza yaliyomo. Mwongozo huu umeandaliwa kwa ushirikiano wa wadau mbalimbali wenye njozi ya kuona kuku wa Asili anachangia kwa kiasi kikubwa katika pato la taifa na kuondoa umasikini katika ngazi ya kaya. Mwongozo huu una mada zinazoelekeza ufugaji ulio bora wa kuku wa Asili ikiwemo jinsi ya kutambua ubora wa kuku wanaostahili kufugwa, mifumo mbalimbali itakayoweza kutumika na mapungufu yaliyomo katika ufugaji na jinsi ya kuyatatua. Vilevile mwongozo huu unaelezea juu ya utagaji na utunzaji wa mayai, uatamiaji na uanguaji wa vifaranga na njia za kulea vifaranga ili kuzuia vifo katika hatua za awali. Pia mwongozo unaelezea lishe kwa kuku wa Asili, mbinu za kuzalisha kuku wengi kwa muda mfupi ili kuweza kupata faida katika ufugaji, magonjwa muhimu ya kuku wa asili na jinsi ya kuyakinga na uwekaji wa kumbukumbu za ufugaji. Ni imani yangu kuwa mwongozo huu utaleta mabadiliko makubwa katika eneo hili la ufugaji kuku wa asili na kuziwezesha familia zetu kumfuga kuku huyu kwa faida na si kuishi naye na hatimaye kuchangia katika kuongeza pato la mfugaji na kuwa na uhakika wa chakula kwa familia. Peter K. Mwakabwale Mkurugenzi Heifer International Tanzania Kanuni za Mfanya biashara, Mtafutaji/Mjasiriamali Huangalia ukweli wa mambo kwa kujifunza kadri iwezekanavyo kuhusu biashara yake. Huangalia na hufahamu sehemu imara za biashara yake na kuzifanya endelevu. Hutambua sehemu zilizo dhaifu na kuchukua hatua ya kuziimarisha. Hufahamu bidhaa zinazohitajika kwa wateja wake ili ziwepo kila wakati Hujua hali yake ya fedha kwa kuweka vitabu sahihi vya kumbukumbu zote Aina ya umiliki wa biashara Mjasiriamali ni lazima awe na aina ya umilikaji wa biashara ili aweze kufanikiwa. Aina hizo ni: Umilikaji pekee Biashara inamilikiwa na kuendeshwa na mtu mmoja. Mali pamoja na faida yote ni ya mmiliki huyo. Madeni na upotevu wa aina yoyote utakaotokea ni juu yake. Ubia wa kawaida Mfumo unaoruhusu biashara kumilikiwa na watu angalau wawili (2). Kwa pamoja wanashirikiana katika kupata faida na pia kwenye hasara yoyote ile itakayopatikana kutokana na mapatano ambayo watakuwa wameyaandika kwa makubaliano. Wafanyabiashara walioko kwenye ubia mna haki ya kisheria kulindana na kuangaliana kwenye utendaji. Ulipaji wa kodi kwa wenye ubia hulipwa kutokana na hisa, hii ni pamoja na faida lakini hakuna kodi ya ubia. Ushirika Ushirika ni kitu chenyewe haswa chenye uhalali na haki kisheria, tofauti na wewe mwenyewe na watu wengine wanaomiliki ushirika ambao wana hisa. Wazo la biashara Maana ya wazo la biashara Kabla mtu hajaanza biashara, huwa anaanza kupata wazo la nifanye nini? Mawazo haya hupitia hatua kuu mbili: Hatu ya kwanza Mawazo mbalimbali humiminika kichwani kwa mfano: sijui jinsi ya kuanzisha duka, sijui kuuza nyama, sijui kufanya usafi. Mawazo ya namna hii huitwa mawazo ghafi kwani hayajachujwa. Pamoja na hayo, mawazo haya hayajafanyiwa uchunguzi wa awali kama yatatekelezeka. Kama utaanzisha biashara katika hatua hii, uwezekano wa kuanguka ni mkubwa. Hatua ya pili Wazo ghafi hutathiminiwa, na kama litaonekana kuwa linaweza kutekelezeka kuwa biashara kamili huitwa wazo muafaka. Pamoja na kuwa na wazo muafaka, mafanikio ya biashara hutegemea uwezo wa mtekelezaji au mtafutaji. Kubuni wazo la biashara ni muhimu kwa mtafutaji kwasababu sababu zifuatazo: Ni hatua ya kwanza kabla ya kuanza biashara yoyote ile. Ni muhimu ili kufanya biashara ifanikiwe. Mara kwa mara wateja hubadilika na kupendelea viu vingine ambavyo ni tofauti na vile vilivyopo. Mabadiliko ya tekinolojia ni endelevu. Athari zinazoikabili biashara yako. Ni muhimu kwa mafanikio ya biashara yako. Kutokana na mianya na nyanja za biashara pindi zinapojitokeza. 