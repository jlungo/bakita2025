NASO AGRI CARE. Co Ltd
Imeandikwa: September 29, 2018
UGONJWA WA MDONDO (NEWCASTLE DISEASE) Ugonjwa huu huwapata kuku wakubwa na wadogo na ni miongoni mwa magonjwa hatari ambayo huambukizwa kwa kasi kubwa sana na kusababisha vifo vingi. Jinsi unavyoenea Kuku mzima kuvuta hewa yenye virusi vya ugonjwa huu toka kwa kuku mgonjwa. Upepo huweza kuhamisha virusi vya ugonjwa huu toka sehemu hadi sehemu. Watu huweza kuhamisha ugonjwa huu wanapotembea toka sehemu hadi sehemu. Kuku wasio na ugonjwa wakikaa pamoja na kuku wagonjwa. Ndege wanaokula mizoga kama kunguru huweza kusambaza mabaki ya mizoga yenye ugonjwa huu. Vyombo vya usafiri toka kwenye eneo lenye ugonjwa. Mayai ya kuku aliyeugua ugonjwa wa mdondo/kideri (Newcastle disease). Kugusana na kuku mgonjwa. Chakula chenye maambukizi. DALILI ZAKE Homa kali, kuku kuwa dhaifu, kuzubaa na kushusha mabawa na kupoteza hamu ya kula. Kuku kupoteza fahamu na kupooza viungo. Kulegea kwa shingo na inaweza kupinda kuelekea nyuma au pembeni pia huweza kuzungusha shingo. Kuhema kwa shida na hutoa majimaji mdomoni yenye harufu kali. Kukohoa, kukoroma na kupiga chafya. Kuharisha kinyesi chenye rangi ya kijani. Vifo vya mfululizo vinavyoweza kumaliza kuku wote bandani. Kupunguza utagaji. NAMNA YA KUDHIBITI Wapewe chanjo kwa muda unaofaa (Siku 7 , siku ya 21, na kila baada ya miezi 3). Kuku wote waliozidiwa (wagonjwa) wachinjwe na wafukiwe katika shimo lenye kina kirefu kuzuia kuenea ugonjwa. TIBA Ugonjwa huu husababishwa na virus na hauna tiba, hivyo ni vema kuwapa kuku wako chanjo ili kuwakinga na ugonjwa huu.