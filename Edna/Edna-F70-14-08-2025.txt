Aina bora ya nguruwe kwa ajili ya kufuga Sambaza chapisho hili
Imechapishwa: 27/07/2020
Nchini Tanzania, ufugaji wa nguruwe unazidi kuongezeka siku hadi siku. Hii ni kwa sababu nguruwe ni moja kati ya mifugo inayompatia mfugaji kipato kwa haraka, kwani huzaa mara mbili kwa mwaka na kila mzao anaweza kuzaa watoto 12. Pamoja na matunzo mengine ya nguruwe ili mfugaji aweze kupata faida kama alivyokusudia, ni muhimu kufahamu sifa za nguruwe bora wa kufuga. Sifa za nguruwe bora. Dume Asichaguliwe kutoka kwenye ukoo wenye historia ya magonjwa au kilema cha kurithi. Awe na miguu imara, mchangamfu na mwenye afya bora. Awe na umbile zuri na misuli imara itakayomuwezesha kupanda bila matatizo. Awe mwenye kende zilizokamilika. Awe anayekua haraka na mwenye uwezo mkubwa wa kubadili chakula kwa matumizi ya mwili kuwa nyama. Jike Awe na umbile la kumuwezesha kubeba mimba na kuzaa kwa urahisi. Awe na chuchu zisizopungua 12 na ziwe zimejipanga vizuri. Aina za nguruwe Kuna aina nyingi za nguruwe wafugwao; zifuatazo ni baadhi ya aina zinazofugwa nchini Tanzania; Nguruwe mkubwa mweupe (Large White) Ni mweupe, masikio yake yamesimama na paji la uso limeingia ndani kama bakuli. Si rahisi kushambuliwa na magonjwa. Wenye umri mdogo, nyama yake haina mafuta mengi. Hukua na kuongezeka uzito kwa haraka sana. Jike hutoa maziwa mengi. Dume hutumika kwa ajili ya kuboresha aina nyingine za nguruwe. Nguruwe Mrefu Mweupe (Landrace) Aina hii ya nguruwe ni mrefu mweupe na mwembamba kuliko yule mkubwa mweupe. Masikio yake yameinama kwa mbele. Haongezeki uzito upesi na hutoa nyama isiyo na mafuta mengi. Aina hii ikipandishwa na aina ya kwanza huzaa nguruwe anayetoa mnofu mzuri zaidi usiokuwa na mafuta mengi.  Nguruwe mfupi mweusi mwenye mstari mweupe kuzunguka mwili kwenye miguu ya mbele (Wessex Saddleback) Masikio yameinama. Mgongo umepinda kidogo mfano wa upinde. Hutoa mafuta mengi sana. Hutoa maziwa mengi, huzaa watoto wengi na kuwatunza vizuri. Ni uzao unaotokana na kupandisha nguruwe wa aina tofauti. Nguruwe chotara Nguruwe wa kienyeji akipandishwa na wa kisasa. Anastahimili magonjwa, anakua haraka na nyama yake huwa haina mafuta mengi. Anastahimili mazingira magumu kuliko wa kisasa. Nguruwe wa kienyeji Huwa ni wadogo kwa umbo. Wanakuwa taratibu hata kama wanapatiwa chakula bora. Hawana rangi maalumu. Hustahimili mazingira magumu. Nyama yake haina mafuta mengi. Wana uwezo wa kujitafutia chakula. Kwa maelezo zaidi juu ya ufugaji wa nguruwe, unaweza kuwasiliana na mtaalamu wa mifugo kutoka SUA; Agustino Chengula kwa simu +255767605098 