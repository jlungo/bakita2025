MAKOSA YA RUSHWA
Utangulizi Sheria ya Kuzuia na Kupambana na Rushwa, namba 11 ya mwaka 2007 imeharamisha vitendo kadhaa vya rushwa na sasa ni makosa ya jinai. Makosa hayo yameorodheshwa katika sehemu ya III ya sheria hii, katika vifungu vya 15 hadi 39. Yafuatayo hapo chini ni makosa ya rushwa na adhabu inayoweza kutolewa kwa mtu anayepatikana na hatia. Kifungu cha 15 Kosa: Kupokea rushwa, kushawishi/kulazimisha kupewa rushwa, kutoa rushwa au kuahidi kutoa rushwa. Adhabu: Faini isiyopungua shilingi 500,000/= na isiyozidi shilingi 1,000,000/= au kifungo kisichopungua miaka mitatu (3) na kisichozidi miaka mitano (5) au faini na kifungo kwa pamoja. Pia mahakama yaweza: Kumwamuru mtuhumiwa kumlipa mtu au mwajiri wake kiasi chote au nusu ya pesa au mali aliyopewa rushwa; au Kutaifisha pesa au mali iliyopokelewa kama rushwa na kuwa mali ya serikali. Kifungu cha 16 Kosa: Kutoa au kupokea rushwa kwa ajili ya kupata mkataba wa kutoa huduma kwa idara ya umma au shirika la umma Adhabu: Faini isiyopungua shilingi 3,000,000/= na isiyozidi Shilingi 3,000,000/= au Kifungo kisichopungua miaka mitatu (3) na kisichozidi miaka mitano (5) au faini na kifungo kwa pamoja. Pia mahakama yaweza: Kumwamuru mtuhumiwa kumlipa mtu au mwajiri wake kiasi chote au nusu ya pesa au mali aliyopewa rushwa; au Kutaifisha pesa au mali iliyopokelewa kama rushwa na kuwa mali ya serikali. Kifungu cha 17 Kosa: Kutoa au kupokea rushwa ili kumpendelea mtoa rushwa/ kufanikisha kupata tenda katika ununuzi wa mali au huduma katika idara ya serikali, shirika la umma au hata taasisi binafsi. Adhabu: Faini isiyozidi shilingi 15,000,000/= au kifungo kisichozidi miaka saba (7) au faini na kifungo kwa pamoja. Pia mahakama yaweza: Kumwamuru mtuhumiwa kumlipa mtu au mwajiri wake kiasi chote au nusu ya pesa au mali aliyopewa rushwa; au Kutaifisha pesa au mali iliyopokelewa kama rushwa na kuwa mali ya serikali. Kifungu cha 18 Kosa: Kutoa au kupokea rushwa ili kutoa upendeleo au. upendelewa katika mnada wowote (unaohusu mali au haki za idara ya serikali, shirika la umma au taasisi binafsi) Adhabu: Faini isiyozidi shilingi 15,000,000/= au kifungo kisichozidi miaka saba (7) au faini na kifungo kwa pamoja. Pia mahakama yaweza: Kumwamuru mtuhumiwa kumlipa mtu au mwajiri wake kiasi chote au nusu ya pesa au mali aliyopewa rushwa; au Kutaifisha pesa au mali iliyopokelewa kama rushwa na kuwa mali ya serikali. Kifungu cha 20 Kosa: Kutoa au kupokea rushwa ili kutoa upendeleo au kupendelewa katika suala lolote linalohusu ajira (kuajiriwa au kupandishwa cheo) Adhabu: Faini isiyozidi shilingi 5,000,000/= au kifungo kisichozidi miaka mitatu (3) au faini na kifungo kwa pamoja. Kifungu cha 21 Kosa: Kutoa au kupokea rushwa ili kufanya upendeleo au kumpendelea afisa wa shirika la umma kutoka nje ya nchi. Adhabu: Faini isiyozidi shilingi 10,000,000/= au kifungo kisichozidi miaka saba (7) au faini na kifungo kwa pamoja. Kifungu cha 22 Kosa: Kutumia nyaraka kwa lengo la kudanganya na kujipatia fedha au faida kwa ufisadi. Adhabu: Faini isiyozidi shilingi 7,000,000/= kifungo kisichozidi miaka mitano (5) au faini na kifungo kwa pamoja. Kifungu cha 23 Kosa: Kujipatia faida au vitu vya aina yoyote kutoka wa mtu huku mpokeaji wa faida hiyo akijua fika kwamba atatoa maamuzi katika jambo linalomhusu mtoaji wa faida au vitu hivyo. Adhabu: Faini isiyozidi shilingi 10,000,000/= kifungo kisichozidi miaka saba (7) au faini na kifungo kwa pamoja. Aidha, mahakama yaweza kuamuru fedha au vitu vilivyopokelewa na mtuhumiwa kutaifishwa na kuwa mali ya serikali. Kifungu cha 25 Kosa: Rushwa ya ngono hutokea pale mtu yeyote aliye na mamlaka au madaraka akiyatumia mamlaka hayo kwa kumlazimisha au kumshawishi mtu mwingine kufanya naye tendo la ngono kwa ahadi ya kumpatia ajira, promosheni, au upendeleo fulani. Adhabu: Faini isiyozidi shilingi 5,000,000/= au kifungo kisichozidi miaka mitatu (3) au faini na kifungo kwa pamoja. Kifungu cha 26 (3) Kosa: Mtumishi wa umma ambaye amekataa kutoa maelezo au ametoa maelezo ya uongo kwa afisa wa TAKUKURU kuhusiana na mali au akaunti alizonazo anakuwa amefanya kosa la jinai. Adhabu: Faini isiyozidi shilingi 5,000,000/= au kifungo kisichozidi miaka mitatu (3) au faini na kifungo kwa pamoja. Kifungu cha 27 Kosa: Mtumishi wa umma kuwa na mali ambazo mwenye nazo hana maelezo ya kuridhisha kuhusu alivyozipata au kuwa na mali au pesa nyingi kuliko kipato chake halali. Adhabu: Faini isiyozidi shilingi 10,000,000/= au kifungo kisichozidi miaka saba (7) au faini na kifungo kwa pamoja. Mahakama yaweza pia kuamuru mali za mtuhumiwa zitaifishwe na kuwa mali ya serikali. Kifungu cha 28 Kosa: Mtumishi wa umma anayefuja mali za umma, au mtumishi katika taasisi binafsi anayefuja mali alizokabidhiwa, au anayebadilisha umiliki na kuwa mali zake. Adhabu: Faini isiyozidi shilingi 10,000,000/= au kifungo kisichozidi miaka saba (7) au faini na kifungo kwa pamoja. Mahakama yaweza pia kuamuru mali zilizofujwa au kubadilishwa umiliki na mtuhumiwa zirejeshwe kwa mmiliki wake au mtuhumiwa alipe fidia kama mali hizo hazipatikani. Kifungu cha 29 Kosa: Mtumishi wa umma anayebadilisha matumizi ya mali za serikali au idara ya serikali na kutumika kwa matumizi binafsi Adhabu: Faini isiyozidi shilingi 2,000,000/= au kifungo kisichozidi miaka miwili (2) au faini na kifungo kwa pamoja. Kifungu cha 30 Kosa: Mtu yeyote anayemsaidia mtu mwingine kutenda kosa la Rushwa kinyume cha sheria hii naye pia anakuwa ametenda kosa la rushwa. Adhabu: Faini isiyozidi shilingi 2,000,000/= au kifungo kisichozidi miaka miwili (2) au faini na kifungo kwa pamoja. Kifungu cha 31 Kosa: Mtu anayetumia vibaya mamlaka au madaraka aliyopewa na umma kwa manufaa yake binafsi au kwa manufaa ya mtu mwingine binafsi. Adhabu: Faini isiyozidi shilingi 5,000,000/= au kifungo kisichozidi miaka mitatu (3) au faini na kifungo kwa pamoja. 