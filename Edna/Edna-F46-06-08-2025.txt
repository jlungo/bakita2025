Vivutio Tanzania Vyang’ara “Best of the Best Awards” za TripAdvisor Jul, 2025
Jul, 2025
Mtandao mkubwa duniani wa biashara ya utalii kidigitali, TripAdvisor, hatimaye umetoa matokeo yanayokusanya maoni ya watu duniani kupigia kura vivutio vinavyobaki katika mioyo yao baada ya kuvitembelea. Tanzania, kama kawaida, imechomoza. TripAdvisor ni kampuni ya mtandaoni yenye makao yake makuu mjini Needham, Massachusetts nchini Marekani inayotoa huduma mbalimbali za kiutalii kuanzia kulipia maeneo ya kutembelea, malazi, usafiri wa aina mbalimbali na inatajwa kuwa na wateja milioni 900 waliojisajili na ikihudumia maombi takribani milioni 350 kwa mwezi. Tuzo za “Travelers Choice: Best of the Best Awards” huwapa mamilioni ya wateja wa kampuni hiyo duniani kupiga kura kutaja maeneo waliyotembelea na yakabaki daima mioyoni mwao. Tanzania imebaki mioyoni mwa wengi kama ifuatavyo: Serengeti Baluni #4 Duniani Hifadhi ya Taifa ya Serengeti iko mioyoni mwa wengi duniani ambapo katika kipengele cha “Bucketlist Experiences” kinachoangalia huduma iliyowavutia sana watalii, ile safari ya baluni kwenye Hifadhi hiyo mashuhuri zaidi duniani, imepigiwa kura na kushika nafasi ya nne KIDUNIA. Katika kategoria hiyo na kwa nafasi hiyo, Serengeti imevizidi vivutio vingine vingi maarufu duniani na nafasi zao kwenye mabano kama: Scuba diving ya Honolulu, Hawaii (#5), Safari ya jioni ya Jangwani, Dubai (#6) na Hanoi, Vietnam Motorbike Tour (#7). Ngorongoro #6, Tarangire #10 Afrika Katika kipengele cha jumla cha “Top Attractions” kinachochanganya maeneo mbalimbali yaliyowavutia watu Kasoko (Crater) ya Ngorongoro imeshika nafasi ya 6 huku Hifadhi ya Tarangire ikishika nafasi ya 10 katika vivutio bora 25 Afrika. Katika eneo hili safari ya siku 5 inayounganisha Ngorongoro, Serengeti, Tarangire na Manyara imetajwa kuwa kivutio bora namba 8 Afrika.