United Nations
Habari za UN
Mtazamo wa Kimataifa: Habari za kiutu
Fahamu kuhusu ugonjwa wa homa ya uti wa mgongo au Menengitis
Imetolewa: 12 Aprili 2025
Afya Mambo muhimu ya kuzingatia Ugonjwa wa homa ya uti wa mgongo ni ugonjwa hatari unaoweza kusababisha vifo na mara nyingi huacha madhara ya kudumu kiafya. Ugonjwa huu bado ni changamoto kubwa ya kiafya duniani kote. Viumbe mbalimbali kama bakteria, virusi, fangasi na vimelea vinaweza kusababisha ugonjwa huu. Ugonjwa wa homa ya uti wa mgongo unaosababishwa na bakteria ni hatari zaidi, takribani mtu 1 kati ya 6 hufariki, na 1 kati ya 5 hupata matatizo makubwa ya kiafya. Milipuko ya ugonjwa huu huonekana maeneo mengi duniani, hasa barani Afrika, kusini mwa Jangwa la Sahara. Chanjo ni njia bora zaidi ya kujikinga kwa muda mrefu dhidi ya ugonjwa huu. Muhtasari Ugonjwa wa homa ya uti wa mgongo ni uvimbe wa tishu zinazozunguka ubongo na uti wa mgongo. Unaweza kuwa wa kuambukiza au usio wa kuambukiza, na mara nyingi huhitaji matibabu ya haraka kutokana na hatari yake ya kusababisha kifo au madhara ya muda mrefu.Ugonjwa huu husababishwa na aina mbalimbali za bakteria, virusi, fangasi na vimelea. Majeraha, saratani na matumizi ya dawa pia vinaweza kuwa chanzo kidogo cha ugonjwa huu. Bakteria wakuu wanne wanaosababisha ugonjwa wa homa ya uti wa mgongo wa bakteria ni: Neisseria meningitidis (meningococcus) Streptococcus pneumoniae (pneumococcus) Haemophilus influenzae Streptococcus agalactiae (kundi B) Bakteria hawa wanasababisha zaidi ya nusu ya vifo vinavyotokana na ugonjwa huu duniani kote na pia huweza kusababisha magonjwa mengine kama vile Sepsis, ambapo kinga ya mwili inashambulia maambukizi kwa kiwango cha juu kiasi cha kuathiri baadhi ya viungo vya mwili na nimonia yaani homa ya mapafu. Nani yuko katika hatari? Kila mtu yuko kwenye hatari ya kupata ugonjwa wa homa ya uti wa mgongo, bila kujali umri au eneo analoishi. Watoto wachanga wako katika hatari kubwa zaidi ya kuambukizwa bakteria aina ya Group B streptococcus, wakati watoto wakubwa na vijana wako katika hatari zaidi ya kuambukizwa na meningococcus, pneumococcus, na Haemophilus influenzae.Watu wazima wana hatari zaidi ya kuathiriwa na pneumococcus na meningococcus.Wagonjwa walio na upungufu wa kinga ya mwili au wanaoishi na VVU wako katika hatari zaidi ya aina mbalimbali za ugonjwa huu. Kwa ujumla, mzigo mkubwa wa ugonjwa huu uko katika ukanda wa homa ya uti wa mgongo Afrika, unaoanzia Senegal hadi Ethiopia, ambapo milipuko hurudiwa mara kwa mara. Njia ya maambukizi Njia ya uambukizaji hutegemea na kiumbe husika. Bakteria wengi wanaosababisha ugonjwa huu hupatikana puani au koo, na huenea kupitia mate au makohozi kutoka kooni. Group B streptococcus hupatikana mara nyingi kwenye utumbo au uke wa binadamu na inaweza kuenea kutoka kwa mama kwenda kwa mtoto wakati wa kujifungua. Mara nyingi kubeba bakteria hawa hakusababishi ugonjwa, lakini kuna nyakati ambapo wanaweza kuvamia mwili na kusababisha maambukizi. Dalili Dalili kuu ni pamoja na Homa Ugumu wa kusogeza shingo Kuchanganyikiwa Maumivu ya kichwa Kutoelewa mazingira Kichefuchefu na kutapika Hisi kali kwa mwanga Kwa watoto wachanga Kulia kwa sauti dhaifu Kukosa hamu ya kula Kutoamka kwa urahisi Kuwashwa kupita kiasi Kuvimba kwa sehemu laini ya kichwa Dalili nyingine kali ni kama vile degedege, kupoteza fahamu, au udhaifu wa viungo. Madhara Mmoja kati ya watu 5 wanaopona kutokana na ugonjwa huu wa bakteria hupata madhara ya kudumu kama vile Kupoteza uwezo wa kusikia Degedege Udhaifu wa viungo Matatizo ya kuona, kuzungumza, kukumbuka na kuwasiliana Ulemavu wa viungo kutokana na maambukizi ya damu Jinsi ya kuzuia Chanjo ndizo njia bora zaidi za kujikinga na ugonjwa huu. Chanjo zilizopo hulinda dhidi ya meningococcus pneumococcus Haemophilus influenzae aina B (Hib) Chanjo dhidi ya Group B streptococcus kwa akina mama wajawazito ziko katika hatua za mwisho za utafiti. Meningitis ya bakteria na virusi inaweza kuenea kutoka kwa mtu mmoja hadi mwingine. Ikiwa unaishi na mtu aliyeambukizwa, unapaswa:Kushauriana na daktari kuhusu kutumia antibiotiki (Viua vjiumbemaradhi) kwa meningitis ya bakteria, kunawa mikono mara kwa mara, hasa kabla ya kula, kuepuka kuwa karibu sana na kushiriki vitu vya kibinafsi kama vikombe, vyombo vya kula au mswaki. Chanjo Matumizi ya antibiotiki kwa kuzuia maambukizi Baada ya kuambukizwa, watu wa karibu hupewa antibiotiki ili kuzuia maambukizi. Nchi nyingi hupendekeza akina mama walio hatarini kuwambukiza watoto wao bakteria wa Group B streptococcus wapate penicillin wakati wa kujifungua ili kuzuia maambukizi. Chanjo dhidi ya meningokokasi, pneumokokasi, na Haemophilus influenzae zimekuwepo kwa muda mrefu, zikiwa na lengo la kulinda dhidi ya aina hatari za bakteria. Chanjo ya Hib hutolewa kwa watoto, na WHO inapendekeza chanjo ya pneumococus (PCV) kwa wote. Chanjo za meningokokasi ni pamoja na zile za serogroup nyingi na chanjo za protini kwa serogroup B. WHO imethibitisha chanjo ya Men5CV inayolenga serogroup tano kwa ukanda wa homa ya uti wa mgongo Afrika. Utambuzi Ili kugundua ugonjwa huu, sampuli ya maji ya uti wa mgongo (CSF) huchukuliwa kupitia sindano ya uti wa mgongo. Hii inapaswa kufanyika kabla ya kuanza matibabu ya antibiotiki , lakini haitakiwi kucheleweshwa ikiwa meningitis ya bakteria inashukiwa. Vipimo maalum vya maabara hufanywa kwenye CSF au damu ili kubaini vimelea vinavyosababisha maambukizi na kusaidia kuchagua matibabu sahihi. Matibabu Ugonjwa wa homa ya uti wa mgongo ni ugonjwa wa dharura ya kiafya inayohitaji matibabu ya haraka. Antibiotiki huanza kutumika mara moja bila kusubiri majibu ya vipimo. Uchaguzi wa dawa huzingatia umri wa mgonjwa, hali ya kinga mwilini. Katika baadhi ya matukio, dawa za kupunguza uvimbe (corticosteroids) hutolewa pamoja na antibiotiki ili kupunguza madhara ya muda mrefu. Athari za muda mrefu Wale waliopona ugonjwa wa homa ya uti wa mgongo wanaweza kupata matatizo kama vile kupoteza uwezo wa kusikia, matatizo ya kujifunza au matatizo ya tabia, na wanahitaji matibabu na uangalizi wa muda mrefu. Athari za kisaikolojia na kijamii pia hutokea, hasa katika nchi za kipato cha chini. Watu wenye ulemavu kutokana na ugonjwa huu wanapaswa kupewa mwongozo na msaada kutoka kwa mashirika ya watu wenye ulemavu kuhusu haki zao, fursa za kiuchumi na ushirikiano wa kijamii. Ufuatiliaji Ufuatiliaji wa visa vya Ugonjwa wa homa ya uti wa mgongo ni muhimu ili kugundua milipuko, kufuatilia mienendo ya maambukizi, kubaini upinzani wa dawa, na kupima athari za mikakati ya kudhibiti, hususan kwa chanjo. Hatua zilizochukuliwa na WHO Mnamo mwaka 2020, Baraza la Afya Duniani lilipitisha azimio la kumaliza ugonjwa wa homa ya uti wa mgongo ifikapo mwaka 2030. Malengo yake ni: Kuondoa milipuko ya meningitis ya bakteria, Kupunguza visa vya Ugonjwa wa homa ya uti wa mgongo inayozuilika kwa chanjo kwa aslimia 50 na vifo kwa aslimia70 Kupunguza ulemavu na kuboresha maisha ya waliopona meningitis.