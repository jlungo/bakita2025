Umoja wa Mataifa
Habari za Umoja wa Mataifa
Mtazamo wa Kimataifa: Habari za kiutu
Ulimwengu wajipanga kuzuia magonjwa ya mlipuko yanayoanzia kwa wanyama 20 Mei 2021 Afya Mashirika ya kimataifa yamekutana kuzindua Jopo jipya la kitaalam la ngazi ya juu kuhusu afya ili kuboresha uelewa wa jinsi magonjwa yenye uwezo wa kusababisha magonjwa ya milipuko, yanavyoibuka na kuenea. Taarifa ya FAO iliyotolewa hii leo mjini Geneva Uswisi, Paris Ufaransa na Roma Italia, imeeleza kuwa jopo hilo litayashauri mashirika manne ya kimataifa yaani Shirika la Afya la Umoja wa Mataifa, WHO, Shirika la Chakula na Kilimo la Umoja wa Mataifa, FAO, Shirika la Afya ya Wanyama Duniani, OIE na Shirika la Mazingira la Umoja wa Mataifa UNEP kuhusu maendeleo ya mpango wa hatua wa muda mrefu wa ulimwengu wa kuzuia milipuko ya magonjwa kama homa ya ndege ya H5N1; MERS; Ebola; Zika, nap engine coronavirus">COVID-19. Taarifa hiyo ya FAO imeongeza kusema kuwa robo tatu ya magonjwa yote ya kuambukiza yanayoibuka yanatokana na wanyama. Aidha taarifa imeeleza kuwa jopo litafanya kazi kwa njia au mfumo unaofahamika kama ‘Afya Moja’ ambao unatambua uhusiano kati ya afya ya watu, Wanyama na mazingira na kuangazia hitaji la wataalam katika sekta nyingi kushughulikia vitisho vyovyote vya afya na kuzuia usumbufu kwa mifumo ya chakula cha kilimo. Hatua muhimu za kwanza ni pamoja na uchambuzi wa kimfumo wa maarifa ya kisayansi kuhusu sababu zinazosababisha maambukizi ya ugonjwa kutoka kwa mnyama kwenda kwa wanadamu na kinyume chake; maendeleo ya tathmini ya hatari na mifumo ya ufuatiliaji; kutambua mapungufu ya uwezo na makubaliano kuhusu mataendo mazuri ya kuzuia na kujiandaa kwa milipuko ya magonjwa yanayosambaa kutoka kwa Wanyama. Jopo litazingatia athari za shughuli za kibinadamu kwenye mazingira na makazi ya wanyamapori. Maeneo muhimu yatajumuisha uzalishaji na usambazaji wa chakula; ukuaji wa miji na maendeleo ya miundombinu; kusafiri na biashara ya kimataifa; shughuli ambazo husababisha upotezaji wa bioanuwai na mabadiliko ya tabianchi; na zile ambazo huongeza shinikizo kwenye msingi wa maliasili ambavyo vyote vinaweza kusababisha kuibuka kwa magonjwa yanayotoka kwa wanyama. Mkurugenzi wa WHO, Dkt Tedros Adhanom Ghebreyesus, amesema, "afya ya binadamu haipo katika ombwe, na wala juhudi zetu za kuilinda na kuihamasisha. Uhusiano wa karibu kati ya afya ya binadamu, wanyama na mazingira vinahitaji ushirikiano wa karibu, mawasiliano na uratibu kati ya sekta husika. Jopo la kitaalamu la ngazi ya juu ni mpango unaohitajika sana wa kubadilisha Afya Moja kutoka kuwa dhana na kuwa sera madhubuti zinazolinda afya za watu wa ulimwengu. " Viongozi wengine walioshiriki ni Dkt QU Dongyu ambaye ni Mkurugenzi Mkuu wa FAO, Dkt Monique Éloit, Mkurugenzi Mkuu wa Shirika la Afya ya Wanyama Duniani, OIE, Inger Andersen, Mkurugenzi Mtendaji wa UNEP, pamoja na Mawaziri wa Mambo ya nje wa Ufaransa na Ujerumani. 