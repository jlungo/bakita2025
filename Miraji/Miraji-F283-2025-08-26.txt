Mtazamo Linganishi wa Itikadi katika Utenzi wa Mwanakupona na Mashairi ya Muyaka 
Jarida la Afrika Mashariki la Masomo ya Kiswahili(Doreen Nkatha na Dkt. Jessee Murithi, PhD)
Tarehe ya Uchapishaji: 21 Agosti 2025 
Istilahi Muhimu: Mtazamo Linganishi, Utenzi wa Mwanakupona, Mashairi ya Muyaka. 
IKISIRI Makala hii imechunguza itikadi katika Utenzi wa Mwanakupona na mashairi ya Muyaka. Itikadi ni mawazo ambayo hujumuisha malengo, matamanio na matarajio, na matendo ya mtu. Dhana ya itikadi pia imefasiriwa kama matamanio, fikra, malengo na maelezo ya mtunzi kuhusu masuala ya kijamii ya kisiasa, kidini, na kiuchumi kwa ujumla wake. Hivyo, itikadi kama imani ambazo huelekeza matendo ya binadamu yeyote ulimwenguni zimewaathiri watunzi wa kazi hizi mbili kwa namna wanavyosawiri mitazamo yao kuhusu wanavyowasilisha. Huelekeza matendo yale mtunzi atakayowasilisha na namna atakavyowasilisha kazi yake. Utenzi wa Mwanakupona na mashairi ya Muyaka ni kazi zilizoandikwa katika kipindi kimoja lakini utofauti unajitokeza wa kimtindo. Kwa hivyo, ni muhimu kuchunguza na kuzilinganisha itikadi zilizowaongoza watunzi hawa. Nadharia ya itikadi; mikabala ya Karl Marx (1977), Louis Althusser (1981) na Antonio Gramsci (1985), ilitumika. Mkabala wa Karl Marx ulitumiwa sababu dhana ya "ung’amuzi potoshi," mkabala wa Althusser ulitumiwa kwani unaorodhesha vyombo vya kiitikadi na mkabala wa Gramsci ulitumiwa sababu ya dhana ya ukubalifu na ukawaida. Data ya makala hii ilikusanywa maktabani. Vitabu teule, majarida na makala kuhusu mada husika mtandaoni yalisomwa kwa kina na kuchambuliwa. Mbinu ya usampulishaji wa kimaksudi ilitumika katika uteuzi wa sampuli. Kutokana na data ya utafiti huu, imebainika kuwa itikadi zinazowaongoza Muyaka na Mwanakupona ni tofauti kwani wanasawiri kazi yao kwa namna tofauti ingawa walikuwa watunzi wa kipindi cha kirasimi. Muyaka ilibainika kuwa aliongozwa na itikadi ya mapinduzi ya nguvu, uhuru wa kiakili na ukandamizaji. Mwanakupona kwa upande mwingine imebainika ameongozwa na itikadi ya utiifu, ukubalifu na ukawaida na hata ubabedume. Makala hii inapendekeza kuwa tafiti zingine zaidi kuhusu itikadi zinaweza kufanywa kuhusu tenzi za mwanzoni na kuzilinganisha, mikabala mingine za itikadi pia inaweza kutumika na pia utafiti zaidi unaweza kufanywa kuhusu utenzi wa Mwanakupona kuhusu wanatapo wa tatu. UTANGULIZI This article has examined ideology in Utenzi wa Mwanakupona and the poems of Muyaka. Ideology consists of thoughts that encompass a person’s goals, desires, expectations, and actions. It has also been defined as the desires, ideas, aims, and perspectives an author expresses regarding social, political, religious, and economic matters. As belief systems that guide human action, ideology has influenced both poets in how they construct and present their worldviews. It directs both what the poet communicates and how it is communicated. Utenzi wa Mwanakupona and Muyaka’s poems were composed during the same classical period, yet they differ significantly in ideologies. Thus, it is important to examine and compare the ideologies that guided these two authors. This study employed ideological theory through the perspectives of Karl Marx (1977, 1979), Louis Althusser (1981), and Antonio Gramsci (1985). Marx’s approach was applied due to his concept of "false consciousness," Althusser’s for his categorisation of ideological and repressive state apparatuses, and Gramsci’s for his theory of cultural hegemony and normalisation. The study’s data was collected from library sources. Selected books, journals, and online articles relevant to the subject were carefully read and analysed. A purposive sampling technique was used to select the samples. Findings revealed that the ideologies influencing Muyaka and Mwanakupona differ significantly, as each poet portrayed their work from distinct ideological angles, despite belonging to the same classical literary era. Muyaka was guided by revolutionary ideology, intellectual freedom, and resistance to oppression. In contrast, Mwanakupona was shaped by ideologies of obedience, conformity, and male dominance. This article recommends that further research on ideology be conducted on early Swahili narrative poems, especially comparative studies. Alternative ideological frameworks could also be applied, and more research may be carried out on Utenzi wa Mwanakupona, focusing on third-person perspectives. Istilahi za Msingi: Utenzi, Itikadi na hejemonia, Utenzi wa Mwanakupona, Muyaka UTANGULIZI Itikadi ni imani, fikra na mielekeo ya mtunzi zinazomwelekeza kuwasilisha ujumbe wake katika jamii kupitia dhamira, maudhui, wahusika na mtindo. Muyaka Bin Haji (1776-1840) na Mwanakupona walitunga katika kipindi cha kirasimi lakini waliongozwa na itikadi tofauti. Wakati Mwanakupona aliegemea dini na utii wa kijadi, Muyaka aliegemea masuala ya kijamii na mapinduzi ya kiakili. Makala hii imelenga kulinganisha mitazamo hii ya kiitikadi kwa kutumia kazi zao. Sehemu kuu za makala ni: utangulizi, dhana ya itikadi, nadharia, mbinu za utafiti, uchambuzi wa itikadi katika kazi zao, na hitimisho. DHANA YA ITIKADI Karl Marx ndiye aliyeanzisha wazo la itikadi kama “ung’amuzi potofu,” ambao ni mfumo wa fikra unaotumika kuhalalisha mifumo ya kijamii, kisiasa, kidini na kiuchumi (Marx & Engels, 1977). Hizi fikra hubadilika kulingana na hali ya kijamii. Kulingana na Karl Marx, itikadi ni imani ya uongo. Mhakiki wa Kifaransa, Louis Althusser (19181990) pia anaendeleza dhana ya itikadi kwa kuangazia vyombo vya kiitikadi vya kiutawala na kiudhibiti. Anaukataa mkabala wa Karl Marx. Anasema kuwa ili kuendeleza itikadi, vyombo viwili vya kiudhibiti na kiutawala hutumiwa. Kwanza, kuna vyombo ambavyo hupelekea kuwepo kwa itikadi kwa njia isiyo ya nguvu. Hivi ni; shule, dini, familia, siasa na pia utamaduni. Pili, vile ambavyo huendekeza utawala na udhibiti kwa matumizi ya nguvu ni polisi, serikali, jeshi, magereza na mahakama. Hivyo, imani za wanajamii hupitishwa kwa matumizi ya nguvu au kwa hujitakia yao wenyewe bila kujua (Althusser, 1981). Kwa hivyo, kila binadamu mwishowe hutawaliwa na itikadi ambazo humwezesha kufanya yote anayoyafanya katika wakati fulani. Antonio Gramsci (1985) alieleza kuwa itikadi hupenyezwa kwa ukubalifu na mazoea, si kwa nguvu. Watu hupokea mitazamo ya tabaka tawala kama ya kawaida, hata kama inawanufaisha wanyonyaji. Mfano ni jamii inayokubali kuwa wanaume ndio viongozi bila kuhoji, kwa kuwa utamaduni na dini zimejenga fikra hizo. Itikadi katika fasihi huwa imani za mtunzi zinazomwathiri anavyosawiri mawazo yake kuhusu maendeleo yanayotokea katika jamii, uchumi na pia teknolojia (Murithi, 2017). Hivyo, mtunzi hutawaliwa na imani hizo kwa hiari yake mwenyewe na kupelekea kushughulikia maswala yanayohusu dini, jamii, siasa, uchumi, miongoni mwa mengine, kwa namna fulani. NADHARIA Mwasisi wa nadharia hii ni Cabanis Destute de Tracy mnamo mwaka 1796. Mtaalam huyu aliieleza kama mfumo wa mawazo (Murithi, 2017). Baadaye, kuliibuka waitifaki kama vile Karl Marx (1977 na 1979), Eagleton (1976), Louis Althusser (1981) na Antonio Gramsci (1985), miongoni mwa wengine. Katika utafiti huu, tumejikita katika mirengo mitatu. Mrengo wa Karl Marx (1977 na 1979). Kulingana na Karl Marx, itikadi ni ung’amuzi potoshi ambao hutumika kuhalalisha mfumo wa siasa na kiuchumi katika jamii. Kulingana na Karl Marx (1977), itikadi ni imani na mitazamo yote ambayo msingi wake hutumika kuendeleza mfumo wa kiuchumi na siasa baina ya watu. Haya hujumuisha maoni ya binadamu yeyote ulimwenguni kuhusu yote anayoyafikiria, anayoyasema na anayoyatenda katika shughuli za kiuchumi, kidini, kijamii na vilevile katika kisiasa. Mitazamo hiyo hubadilika kadri mfumo huu unavyobadilika kutokana na mpito wa wakati na hivyo jamii na hizo imani huendelea kubadilika. Mihimili itakaotuongoza ni: Itikadi huwa "ung’amuzi potoshi". Yaani, imani na fikra huwa uongo. Hii ina maana kuwa imani, fikra na mitazamo hiyo hutumika na tabaka la juu ili kuendelea kuwanyanyasa watu bila wao kujua kuwa wananyanyaswa. Historia ya jamii ulimwenguni ni migogoro ya tabaka mbalimbali. Mapinduzi yanapotokea na kufaulu, mifumo ya uzalishaji mali huchukua mkondo mwingine ili kuwa bora zaidi na kuwanufaisha wanajamii. Binadamu kila wakati huwa katika pilka pilka za kuboresha hali yao ya maisha. Mrengo wa Louis Althusser (1981). Althusser anakosa kuafikiana na mrengo wa Karl Marx. Louis Althusser ameifafanua dhana hii kama mielekeo, fikra na imani ambazo hutumika na tabaka tawala ambalo husheheni viongozi wa serikali, na amejikita katika vyombo vya kiitikadi na kiudhibiti. Mhimili utakaotuongoza ni: Kuna vyombo vya kuidhibiti na kiutawala ambavyo vinajumuisha matumizi ya nguvu na visivyo vya matumizi ya nguvu. Vinavyotumia nguvu ni kama jeshi, mahakama, polisi, serikali na magereza na vinginevyo. Kwa upande mwingine, vyombo visivyo vya moja kwa moja, yaani, hakuna matumizi ya nguvu ni kama siasa, vyombo vya habari, dini, elimu, utamaduni na sheria. Mrengo wa Antonio Gramsci (1985). Hapa, itikadi imeelezwa kuwa ni kukubali na kuzoea mambo ila si kwa kutumia nguvu. Katika ufafanuzi wa dhana ya itikadi, mwanakomunisti, mwanaharakati na kiongozi wa kisiasa Gramsci (1891-1937) anahusishwa na dhana ya hejemonia. Gramsci anatumia "hejemonia" kutoa nadharia sio tu hali muhimu ya kupinduliwa kwa mafanikio ya ubepari (kwa mfano, wakulima) (Hoare & Smith, 1971). Neno "Hejemonia" lilitokana na neno la Kigiriki egemonia, ambalo mzizi wake ni ‘egemon,’ linalomaanisha "kiongozi au mtawala" (Williams, 1985). Neno hili linamaanisha hali ya kikundi fulani kukubalika na kutawala kikundi kingine bila kutumia mabavu. Gramsci (1985) anafafanua hejemonia kama aina ya udhibiti ambao hutekelezwa na tabaka tawala; kundi linalodhibiti njia za uzalishaji mali. Kulingana na Gramsci, tabaka tawala lilikuwa la mabepari, wanaofafanuliwa katika ilani ya Kikomunisti kama "tabaka la Mabepari wa kisasa, wamiliki wa njia za uzalishaji wa kijamii na waajiri wa wafanyikazi wa ujira." Tabaka la chini (makabwela) lilikuwa na uwezo wa kuleta mapinduzi. Kundi hili lilijumuisha vibarua ambao hawakuwa na njia za kuzalisha mali yao ila waliwafanyia kazi waliokatika tabaka la juu (Hoare & Smith, 1971). Lakini hawakuleta mapinduzi kwani walikuwa wamefanywa kuzoea hali yao na walifanywa kukubali na kuwajibikia tabaka tawala. Mihimili itakayotuongoza ni: Watu wananyanyaswa kwa ukubali wao wenyewe ila sio kwa matumizi ya nguvu. Tabaka tawala hutumia vigeu vya kiitikadi kama vile dini, utamaduni, serikali, familia, miongoni mwa mengine. Vigeu hivi hudhaniwa kuwa vitu vya kawaida. UTEUZI WA SAMPULI NA UKUSANYAJI WA DATA Mada yetu ilichuguza itikadi katika mashairi ya Muyaka na Utenzi wa Mwanakupona. Mashairi haya mawili yaliteuliwa kimaksudi miongoni mwa shairi za mwanzoni ambazo zilijumuisha utenzi wa Fumo Liyongo (1913), Al-Inkishafi (1800), vita vya Wadachi kutamalaki Mrima (1895), vita vya majimaji (1910), mashairi ya Muyaka (1800-1840), Utenzi wa Mwanakupona (1858), miongoni mwa mashairi mengine. Kazi hizi ni mwafaka katika utafiti huu kwani utenzi wa Mwanakupona uliandikwa na mwanamke mzaliwa wa Pate ambaye alikuwa akimpa bintiye Mwana Hashima mafunzo ya namna ya kuishi na mumewe wakati wa ndoa na namna ya kutangamana na jamii kwa ujumla. Kwa upande mwingine, mashairi ya muyaka yaliteuliwa kwani mtunzi anabadilisha maudhui yake kutoka ushairi unaoshughulikia dini na kuegemea katika mambo ya sokoni ambayo waandishi wengine hawakuwa wanashughulikia. Tofauti zinazojitokeza katika tenzi hizi zinasababishwa na itikadi zinazotumika katika matini hizo. Kwa hivyo, watunzi hawa wameshughulikia maswala kwa namna tofauti kulingana na itikadi tofauti zilizowaongoza ingawa walikuwa watunzi wa kipindi kimoja. Tenzi hizi mbili zilitupa data ya kutosha ya kuweza kushughulikia mada husika ya itikadi na pia kulingaisha itikadi zilizowaongoza watunzi hawa wawili. ITIKADI KATIKA MASHAIRI YA MUYAKA Katika sehemu hii, tulibainisha itikadi katika mashairi ya Muyaka. Itikadi kama imani ambazo huelekeza matendo ya binadamu yeyote ulimwenguni huweza kuathiri watunzi katika kazi zao (Mohammed, 1995). Itikadi ya Mapinduzi ya Nguvu Kwa mujibu wa Karl Marx (1977), itikadi ni zana ya kudhibiti jamii na kudumisha matabaka mawili makuu: tabaka tawala wenye vyombo vya uzalishaji mali na tabaka la waliotawaliwa wanaofanya kazi kwa watawala. Hali hii huwafanya watawaliwa kushirikiana kubadilisha hali yao. Hii inaonekana katika mashairi ya Muyaka, hasa wakati wa ukoloni wa Waarabu wa Omani mjini Mombasa. Mashairi yake yamejikita katika mapambano ya uhuru na uzalendo. Mombasa wakati huo ilikuwa kitovu cha vita vya kupinga ukoloni, hali inayodhihirika katika shairi la “Vikija Mtaviweza” (Abdulaziz 1979:133134). Mashairi mengine yalikuwa ya kuwatia ari wenyeji wa pwani kwa ujumla dhidi ya uvamizi na ukandamizaji wa Waarabu kama vile “Mjenga Nyumba Halali” (uk. 124); Muyaka anasema: “Risala wa K'ongowea mwenezi kafikilile, Kambe na wasosikia maneno yangu wambile, Hawapati kuniraya naliwambia papale, Mjenga nyumba halele, yulele, ukumbizani.” Muyaka pia anashughulikia mapambano mapya na watu wa Omani. Haya yanajitokeza katika shairi la ‘Mwina wa Chiza,’ ukurasa 143. Shairi la “Kongowea Ja Mvumo” (ukurasa 146), pia linaonyesha imani ambayo watu wa Mombasa walikuwa nayo katika uwezo wao wa kujitetea. Itikadi ya mapinduzi ya nguvu pia inajitokeza katika shairi la ‘Ai Mambo’ ukurasa 217. Muyaka hapa anasema kuwa kuna mambo mengi ambayo yajayo. Anamwambia Bwana Mjombo, kumaanisha mtu muoga, aondoke pamoja na marafiki waliosalia. Jina hilo huenda lilikuwa jina la majazi. Mtunzi anasema: “Ai mambo ai mambo makuu yayao, Ondoka Bwana mjombo na wenzio waseleo, Wangoma wenele fimbo za t’utu na kiwapio, Napakiwa mke nduyo nae mwondole ndiani.” Hili linaashiria vita vilivyotarajiwa. Wanawake waliondolewa ili kuwalinda dhidi ya aibu itakayowakumba wanaume wa adui watakaoshindwa (Abdulaziz, 1979). Kufuatia mawazo ya Karl Marx, Muyaka anaichora migao ya kitabaka ambayo inatumika kupitisha itikadi. Karl Marx anasema kuwa imani zinazofikiriwa, zinazosemwa na zinazotendwa na tabaka la juu kwa tabaka la chini, ndizo zinazotumika kuwakandamiza walio katika tabaka la chini. Na baadaye mabadiliko huletwa katika jamii kwa walio chini kujiinua wenyewe. Muyaka katika shairi zilizoko hapo juu, anadhihirisha itikadi ya mapinduzi ya nguvu kwa kutunga shairi za kuwashawishi wenyeji kuleta mabadiliko katika jamii. Utunzi wake unanuia kutetea haki za wanajamii na pia kuondoa utawala wa wakandamizaji. Hivyo inabainika kuwa Muyaka ameongozwa na itikadi ya mapinduzi ya nguvu kwa kupitia namna anavyosawiri utawala uliokuwa katika kipindi kile. Upekee wa utunzi wake unajitokeza kupitia itikadi hii kwani mtunzi anashughulikia masuala yanayohusu serikali, vita na hata mapambano ya vikundi mbalimbali kando ya utunzi uliokuwa unatawala katika kipindi hiki cha urasimi. Itikadi ya Ukandamizaji Kwa mujibu wa Louis Althusser (1981), jamii hudhibitiwa kupitia vyombo vya dola na vya kiitikadi kama familia na dini. Katika mashairi ya Muyaka, itikadi ya ukandamizaji hujitokeza hasa kupitia kipengele cha mapenzi na ndoa. Mapenzi na Ndoa Althusser anasisitiza kuwa familia ni msingi wa jamii. Katika shairi la ‘Kuonana na wewe,’ ukurasa 238, Muyaka anamwomba mpenzi wake kufanya lolote ili waweze kuonana. Katika jamii hii ya Kiislamu wa wakati huo, wanawake walikabiliwa na vikwazo vya kitamaduni na kidini vilivyowazuia kujihusisha moja kwa moja na wapenzi wao. Vikwazo hivyo vilizuia uhuru wa mtu hata akiwa mzima, jambo linalodhihirisha ukandamizaji wa kijamii uliozoeleka. Muyaka anakosoa hali hii kwa kumhimiza mpenzi wake kuvuka mipaka hiyo ili wakutane. Ujumbe huu pia unarudiwa katika shairi la ‘Laiti siwele nyuni,’ ukurasa 328. Muyaka hapa anatamani angekuwa ndege ili amtembelee mpenzi wake. Anasema hana idhini ya kumuoa, jambo linalodhihirisha kuwa uhusiano wa mapenzi uliwekewa masharti makali ya kijamii. Hapa, mtunzi anaonyesha kukerwa na vikwazo hivyo kwa kutumia sauti ya kutamani na kuguswa kihisia. Katika shairi la ‘Ateteyae mtuku,’ ukurasa 288, Muyaka anajutia uhusiano na mwanamke aliyemletea matatizo: “Sambwe ilipotekeza ikavundika mk’uku, Usiku wali wa kiza wa huku hawaoni huku, Ndipo twalipo ikweza, tukaichelea mwiku, Ateteyae mtuku ni tangauko la bure.” Hapa, mtunzi anajilaumu kwa kujihusisha na mwanamke aliyechangia maumivu yake. Itikadi ya ukandamizaji wa kijinsia inajitokeza kwa kuwa mwanamke anaonyeshwa kama chanzo cha matatizo. Hali kama hiyo inaonekana katika shairi la ‘Ndia mbili zaumiza,’ ukurasa 332. Muyaka anaeleza huzuni wa kusalitiwa na mke wake, akisema: “...alidhani lake ndilo la mpenzi wake… lakini hana amani, hasemi, hana furaha wala kicheko.” Anahoji kwa msikitiko ni nini alichomkosea mke wake, ambaye hana tena mapenzi naye. Hali hii inaonyesha mtunzi akiteseka kimawazo kutokana na kukataliwa na mpenzi wake. Kwa hivyo, mapenzi haya yamekuwa chombo cha kumkandamiza kihisia, hali inayodhihirisha uwepo wa itikadi ya ukandamizaji katika jamii yake. Itikadi ya Uhuru Kwa mujibu wa Gramsci (1985), itikadi ni imani na mitazamo inayowafanya wanajamii kunyanyaswa kwa hiari yao kupitia hejemonia ya kiutamaduni na dini, ambapo tabaka tawala hudhibiti fikra kwa ushawishi badala ya nguvu. Muyaka alikiuka mtindo wa utunzi wa kirasimi uliotawaliwa na dini, na kujielekeza kwenye masuala ya kijamii. Hili linaonyesha itikadi ya uhuru wa kiakili — uwezo wa kufikiri nje ya mipaka ya kaida zilizokubalika. Alijikita katika familia, mapenzi, ndoa, uchumi na maisha ya kawaida ya jamii, kama Gramsci alivyoeleza kuhusu vyombo vya kiitikadi. Mapenzi na Ndoa Kama ilivyojadiliwa na Gramsci (1985), mapenzi na ndoa ni kigeu ambacho kimo chini ya ayali. Anaeleza kuwa mapenzi na ndoa ni vipengele vya kiitikadi visivyotumia nguvu moja kwa moja, bali vinaathiri mitazamo ya watu kupitia mazoea. Muyaka katika mashairi yake amezingatia mapenzi kama hitaji la kibinadamu na kiutamaduni kwa kupea dhana hio uzito huku akitia chuku katika umuhimu wa kuwa na mpenzi na kuweza kuishi katika ndoa kwa manufaa ya mtu binafsi na jamii pia. Katika shairi la ‘Sipati usingizi,’ ukurasa 200, anamwelezea mpenzi wake kwa sifa za upole, tabasamu na uzuri. Anamwomba mjumbe amnyenyekee kwa kupiga magoti, ishara ya heshima na upendo wa dhati. Hapa, Muyaka anatupa taswira ya jinsi jamii ilivyojaa mahaba na yenye kuwaheshimu wanawake. Hali hii inaendelea katika shairi la, ‘Enda kaseme Naye,’ ukurasa 222 na ‘Kuonana na wewe,’ ukurasa 238, ambapo Muyaka anamwomba mpenziwe kuvuka vikwazo vya kijamii ili wakutane. Anaonyesha kuwa mapenzi yamewekewa mipaka ya kitamaduni na kidini, hasa kwa wanawake. Kwa hivyo, anazungumzia ukandamizaji unaopokelewa kwa hiari, lakini anaukataa kwa kuhimiza mabadiliko. Mtazamo huu pia upo katika “Laiti Siwele Nyuni” (uk. 328), ambapo anatamani kuwa ndege ili amtembelee mpenzi wake. Katika OA (uk. 183), Muyaka anacheza na maana ya neno “oa” akimaanisha kuoga, kuoana, na kuona. Anawahimiza watu kuoana kwa faida ya kizazi, huku akiwaonya wawe waangalifu wanapochagua wenza. Katika “Musiwate Kuonana” (uk. 314), anamtuma mjumbe amfikishie salamu mpenzi wake — akionyesha uhuru wa kujieleza kimahaba. Hali hii inaendelea katika “Kwamba Hutaki Nambia” (uk. 322), ambapo anamwomba mpenzi wake aonyeshe hisia zake waziwazi. Kando na ndoa iliyosimama, mtunzi anashughulikia ukiukaji wa sheria za ndoa. Haya ni matukio ya kilimwengu, ambayo ni ya kawaida katika jamii. Katika “Malalamiko ya Mke” (uk. 290), mke analalamika kutelekezwa na mumewe kwa sababu ya uzee wake, huku wachumba wapya wakimpendeza. Hii inaonyesha usaliti ndani ya ndoa. Vilevile, katika “Mke wa Risasi” (uk. 300), Muyaka anamkemea mtu aliyemnyemelea mjane wa Risasi kinyume na sheria ya eda. Haya yote yanaonyesha kuwa ana uhuru wa kiakili wa kushughulikia masuala ya ndoa kwa mapana, tofauti na Mwanakupona ambaye aliangazia ndoa thabiti tu. Mfumo wa Kiuchumi Muyaka alizungumzia shughuli kama kilimo, biashara, uvuvi, ufugaji, ufinyanzi, uhunzi, ushonaji, na utengenezaji wa mashua — akieleza maisha ya kila siku ya Waswahili wa Mombasa katika karne ya 19. Katika “Hindi Ndiko Kwenye Nguo” (uk. 166), anazungumzia uhusiano wa kibiashara kati ya Mombasa na India. Anakosoa kuwa licha ya India kutengeneza nguo, bado watu wake hutembea uchi. Hapa, anatoa picha ya ukosoaji wa kibiashara, tofauti na tungo za kidini za kipindi chake. Uvuvi unaelezwa katika “Tanzi za Nyama” (uk. 172) na “Kuvua Numbi si Kazi” (uk. 274). Muyaka hapa anakosoa wavuvi wanaonyima samaki watu waliowasaidia kubeba mashua. Anapinga ubinafsi huu akisisitiza mshikamano wa kijamii (ushitira), tabia ya Waswahili ya kusaidiana. Vilevile, tunapata ufugaji. Katika shairi la, ‘Mfuga punda,’ ukurasa 206, mtunzi hapa anazungumzia ufugaji wa mbuzi, kondoo, ng’ombe na punda kwa usafiri na matumizi ya kila siku. Hili linaonyesha maisha ya kijumuiya na mchango wa ufugaji katika uchumi wa Pwani. Muyaka pia ameandika kuhusu ukulima. Ukulima ulitumika kutega uchumi mjini Mombasa wakati wa Muyaka. Watu walilima mpunga, mahindi, mibogo, machungwa, wimbi, nazi, ndizi, maembe na mboga za aina tofauti. Pia katika shairi la ‘Panda,’ ukurasa 190, tunapata Muyaka anataja vyakula walivyopanda wakulima kwa mfano, mnazi, mpunga, wimbi, na zinginezo. Haya yanapatikana katika mshororo wa tatu. Kwa hivyo, mashairi ya Muyaka yanaonyesha uhuru wa kiakili kwa kuondoka katika masuala ya kidini ya kipindi cha kirasimi na kushughulikia maisha halisi ya jamii. Hili linamtofautisha na Mwanakupona na kuonyesha kuwa aliongozwa na itikadi ya uhuru — kifikra na kimaudhui. ITIKADI KATIKA UTENZI WA MWANAKUPONA Itikadi ya Taasubi ya Kiume Karl Marx (1977) anaeleza kuwa itikadi hutumika kuendeleza mfumo wa kijamii na kiuchumi unaowanufaisha wenye mamlaka. Katika Utenzi wa Mwanakupona, mtunzi anaendeleza hali hii kwa kuhimiza wanawake wakubali nafasi ya chini katika jamii, hivyo kuimarisha mamlaka ya wanaume. Gramsci (1985) anasema kuwa itikadi hutawala watu si kwa nguvu tu, bali kwa kuwafanya wakubali mfumo wa utawala kupitia hejemonia ya kiutamaduni. Mwanakupona hapa anatumia fasihi kueneza fikra hizo kwa wanawake, akiwashauri kwa namna ya kuwafanya wakubali hali yao bila kulazimishwa kwani anaziamini zile fikra na kuona kuwa zitawasaidia wanawake katika ndoa. Mfano, anaposema mwanamke avumilie mabaya ya mume wake badala ya kumpinga. Dini kama Chombo cha Taasubi Katika ubeti wa 22–23, Mwanakupona anamshauri bintiye kufuata Radhi tano: Mungu, Mtume Muhammad, baba, mama, na mume. Anamtaka binti amheshimu mumewe, lakini hakuna mahali mume anatajiwa amheshimu mke. Hili linaonyesha mfumo dume unaotumika kudhibiti wanawake kwa kutumia dini ilihali ndizo imani jamii yake ilizoshikilia. Katika ubeti wa 26–27, anaeleza kuwa mume ndiye ataamua kama mke aende peponi au motoni. Anasisitiza utii kwa mume kama njia ya kupata radhi za Mungu. Haya yanaafikiana na mawazo ya Khatib na Senkoro (katika Njozi, 1990) ambao wanasema utenzi huu unampa mwanamke hadhi duni chini ikilinganishwa na mwanaume, hadi kufikia kumlinganisha mwanaume na Mungu. Lakini tunaona kuwa Mwanakupona anashikilia hizo imani za kidini kwani aliona zitamnufaa mwanamke kuepuka motoni. Katika ubeti wa 36, Mwanakupona anamwambia binti ampumbaze mume wake hadi apumbae, na aendelee kumtii hata akitendewa mabaya. Anasema Mungu ndiye atamlipia hayo mabaya. Hii inaonyesha namna imani ya kidini inavyotumiwa kumfanya mwanamke akubali mawazo yale bila kupinga kwani Mwanakupona anauona kama ukawaida utakaomsaidia mwanamke kutunza ndoa yake. Usafi na Kujipamba Katika beti 37–41, Mwanakupona anamtaka binti awe msafi, ajisugue, afunge nywele, apambe vitanda, avae vizuri na apake marashi. Lengo lake ni kumvutia mume wake. Joseph Mbele (katika Njozi, 1990) anasema haya si kwa kuwa ndiyo njia sahihi ya kuishi, bali ni mbinu ya mwanamke kujikinga dhidi ya matatizo ya ndoa. Kando na hayo, itikadi hii pia imo katika ubeti wa 34. Hapa Mwanakupona anampa bintiye jukumu la kumnadhifisha mumewe. Anamshauri amuoshe na kumnadhifisha kulingana na utamaduni wa Waswahili (Njozi, 1990). Isitoshe, Mwanakupona anamshauri bintiye jinsi ya kuendeleza uhusiano bora na mumewe katika ndoa lakini mume hatajiwi analopaswa kufanya. Haya yanapatikana kutoka ubeti wa 48 hadi 50. Haya yanaendeleza itikadi ya ubabedume kwa kumpa mwanamke hadhi ya chini. Anapewa majukumu mengi katika ndoa na pia kujingarisha ila tabaka la juu linalosheheni wanaume halijatajiwa lifanye lolote kama ilivyojadiliwa na Marx (1977). Uzazi na Mapenzi ya Ndoa Katika ubeti wa 29 na 47, Mwanakupona anamshauri bintiye kutomnyima mume wake chochote na kurudi nyumbani kwa haraka ili kuwa naye. Katika ubeti wa 31, anamtaka binti ampapase mume usiku. Khatib na Senkoro (katika Njozi, 1990) wanasema haya humchora mwanamke kama chombo cha starehe, na mwanamume kama kiumbe dhaifu anayepewa kila huduma. Mila na Mgawanyo wa Majukumu Mulokozi (1999) na Njozi (1990) wanasema utenzi huu unamfundisha mwanamke mbinu za kuzuia migogoro ya ndoa, lakini hajawahi kumshauri mume kuhusu wajibu wake. Mwanamke anashauriwa kuomba ruhusa anapotoka na kutoshindana na mumewe. Hili linaonyesha itikadi ya taasubi ya kiume inayodhibiti mwanamke. Kutokana na hayo, ni wazi kuwa Mwanakupona ameongozwa na itikadi ya taasubi ya kiume, kwa kuendeleza fikra zinazoelekezwa kwa mwanamke tu bali hatajii wanaume lolote. Anamchora mwanamke kama kiumbe wa daraja la chini anayepaswa kutii na kumhudumia mumewe kwa hali zote. Katika mtazamo wa Karl Marx, utenzi huu unachangia kuimarisha mgawanyiko wa kijinsia ili kudumisha mfumo wa kijamii wa wakati huo. Itikadi ya Utiifu. Dini kama Njia ya Udhibiti wa Itikadi Louis Althusser anaeleza kuwa itikadi inadhibiti watu kupitia vyombo vya dola ambavyo vinahusika na matumizi ya nguvu kama jeshi, mahakama, serikali na polisi. Pia kuna vyombo vya kiitikadi visivyo na matumizi ya nguvu kama dini, familia na fasihi. Vyombo hivi hutumika na tabaka tawala kama vyombo vya kiitikadi na kiudhibiti ili kuendeleza mahitaji yao wenyewe. Kulingana na Finnegan (1970) tenzi nyingi huwa na maudhui ya ushujaa, dini, vita na matukio yoyote ya kihistoria. Katika kipindi hiki cha kirasimi, kanuni za utunzi wa sanaa, haswa mashairi na tenzi, ziliorodheshwa. Kwa mfano, tenzi nyingi zilihusiana na maudhui ya kidini na kihistoria. Masinde (2003) anaafikiana na haya kwa kusema kuwa tenzi nyingi zilianza kwa kutaja majina ya watunzi na ukoo wao au mahali walipozaliwa. Kulingana na Wafula na Njogu (2007), wanatoa mfano wa utenzi wa Al-Inkishafi ambao uliandikwa na S. Abdalla Ali bin Nasir. Mwanakupona amefuata haya kwa kushughulikia maudhui ya kipindi chake na pia kazi yake imepangwa kwa kufuata mkondo wa mwanzo, katikati na hatima. Haya tunayaona katika ubeti wa 4. Hapa, Mwanakupona anamwambia bintiye akishaa kuja karibu, kwa jina la Mungu yeye anaandika. Anamshauri amsalie Mungu, mtumewe na wafuasi wake pamoja. Vilevile, itikadi ya utiifu kufuatia dini inajitokeza katika ubeti wa 22 na 23. Mwanakupona anamwambia azifuate Radhi tano. Mwanakupona hapa anasisitiza radhi ya mume, akijua kwamba ni njia mojawapo ya mke kuongezewa thawabu na Mwenyezi Mungu. Isitoshe, itikadi hii ya utiifu inadhihirika pia katika ubeti wa 36. Kufuatia kipengele cha dini kama ilivyojadiliwa na Althusser (1981), ni wazi kuwa itikadi hii inamtawala mtunzi kwa hiari yake mwenyewe. Tunapata Mwanakupona anaendeleza imani kuwa bintiye atii amri ya mumewe. Iwapo yule mume atamtendea maovu yoyote, basi Mungu ndiye atamlipia. Kutokana na hayo ni dhahiri kuwa mwanamke hangeweza kujibizana wala kukataa amri ya mumewe. Na kwani kila wakati anamtendea wema mumewe, iwapo yule mume atamtendea maovu ya aina yoyote, hawezi fanya lolote, ila kumwambia Mungu kisha Mungu atamlipia. Hapa Mwanakupona anaonekana kuwa amepumbazwa na dini kiasi cha anamuachia Mungu majukumu yote. Hadi yale anayoweza jifanyia yeye mwenyewe. Itikadi hii, mtunzi ameipokea kwa hiari yake mwenyewe bila kulazimishwa na yeyote. Hivyo, itikadi hii inamuongoza mtunzi kwa ukubalifu na ukawaida kama inavyojadiliwa na Gramsci (1985). Vilevile, itikadi hii ya utiifu imo katika ubeti wa 66, 67 na 68. Kutokana na beti hizo, Mwanakupona anasema kuwa amefikisha maneno yake tamati. Anamwambia bintiye kwa pamoja wamuombe Mungu ili aweze kupokea dua la mamake (Mwanakupona), anaongeza kuwa yote ambayo amenena, mwanadamu ni kiumbe dhaifu. Mola ndiye pekee awezaye kutenda makuu. Vilevile, anamwambia bintiye amfuate Mungu katika ubeti wa 68. Ili ampe msaada wa aina yoyote. Katika ubeti wa 69 Mwanakupona anaongeza kuwa anaomba Mungu Mola aweze kuhifadhi aliyonena yote na yaliyosalia. Mwisho anaomba Mungu awe naye. Katika yale maombi, anaongeza kuwa Mungu awaeke wana wake, na Ndugu yake mdogo (Mnuna) na majina yao yakue. Anaongeza katika ubeti wa 71 kuwa Mungu awaweke wana wa ndugu zake. Katika ubeti wa 72 pia anaiombea jamii ya Islamu. Anasema Mola awarehemu waislamu wote. Pia awape matakwa yao ili nyoyo zao ziweze kufurahia. Katika ubeti wa 73 Mwanakupona anawaombea wana wake. Anasema wawe na amani, Mungu awatunze na asiwacha kuwaangalia. Katika ubeti wa 74 anaongeza kuwa Mungu aweze kuwatenda mema na awatunze na kuwahifadhi. Katika ubeti wa 75 Mwanakupona pia anawaombea watoto wake. Anaongeza kuwa Mungu awaangalie kwa huruma. Pia awaongoze ili wawewe kutenda mema. Vilevile, Mungu waepushie tamaa na akhera na dunia. Mwisho tunamuona Mwanakupona akijiombea yeye mwenyewe katika ubeti wa 76 hadi ubeti wa 89. Tunapata utenzi wake una sehemu ya hatima ambapo anataja jina la Mungu na kuomba Mungu arahisishe mambo ili wapate baraka. Isitoshe, anamtukuza Mungu. Utiifu wake unajitokeza kwa upana kwa kushughulikia dini kwa uwazi na pia kwa masimulizi marefu yaliyo na mgao wa mwanzo, katikati na hatima. Mtunzi pia anahitimisha kwa kumshukuru Mungu na kuomba baraka zake. Kutokana na haya, ni wazi kuwa itikadi ya utiifu inamtawala Mwanakupona kupitia imani na fikra zinazojitokeza katika utenzi wake. Hivyo, kupitia chombo hiki cha kiitikadi kama ilivyojadiliwa na Gramsci (1985), ni wazi kuwa mtunzi ametawaliwa na itikadi ya utiifu. Utamaduni Wanajamii huzoea mila na desturi katika jamii kwa kuamini ukweli ule na hujipata kufuata masuala fulani kwa hiari yao wenyewe. Kutokana na yale mazoea, wanajamii hujinyanyasa wao wenyewe kama Karl Marx (1977) anavyosema kuwa ni ung’amuzi potofu. Utamaduni hapa ni kipengele ambacho hupitishwa kwa watu wa kizazi kimoja hadi kingine na huendeleza ung’amuzi potofu. Hivyo kuwa vigumu kujitenga na ukweli na mila na desturi za jamii. Kupitia Utenzi wa Mwanakupona, ni wazi kuwa mtunzi anaongozwa na itikadi ya utiifu kwa kushughulikia kipengele cha utamaduni kwani kulingana na yeye, hayo yalikuwa mazoea ambayo aliyoyataka pia bintiye ayafahamu. Hivyo itikadi mrengo wa Karl Marx unatumika kubaini itikadi katika utenzi huu kwa kuashiria utiifu. Mwanakupona anayazoea mambo kuwa kawaida na kuyakubali. Haya yanakubaliwa pia na M. S Khatib katika makala ya Njozi (1990). Mwanakupona anampa bintiye ushauri wa jinsi ya kuwa mbele au miongoni mwa watu. Haya ni mawaidha ambayo yalijikita katika jinsi bintiye atakavyofanya yeye mwenyewe ili kuwa mtu wa kupendeka na kutangamana na watu bila ugomvi. Katika ubeti wa 13 anamwambia awe na adabu. Akinena anene yanayofaa. Anaongeza kuwa bintiye awe mtu wa kupendeka. Anahitimisha katika mishororo wa nne kuwa akule anapopewa na anapokaribishwa. Katika ubeti wa 14, pia tunapata akimshauri bintiye awe mtu wa kuaminika. Analoambiwa alikamilishe. Vilevile, ajitenge na watu waovu wasioshika haki na asiandamane na wajinga njiani. Katika ubeti wa 15 anaongeza kuwa awe mtu wa kunyenyekea mbele ya matajiri. Kutokana na hilo, katika jamii ya Waswahili, watu katika tabaka la juu walipewa heshima. Ndiposa Mwanakupona anamwambia bintiye kuwa anapotangamana na matajiri, anapaswa kuwanyenyekea. Hivyo, kulingana na mila na desturi za Waswahili, matajiri waliheshimika. Itikadi hii ya utiifu pia inajitokeza katika ubeti wa 20. Hapa kipengele cha utamaduni kinaendelezwa pale Mwanakupona anamfunza bintiye mazoea ya migao iliyoko katika jamii. Anamwambia asiandamane na watumwa. Mwanakupona anaendelea kusema kuwa aandamane nao tu wakati wa kazi. Akiandamana nao watampotosha. Pia, katika ubeti wa 21 anaongeza asiandamane na wajinga wasiojua kujichunga. Tunapata mtunzi akiwasawiri kama viumbe wasio haya katika mishororo wa tatu. Anahitimisha sehemu hiyo kwa kumwambia katika ubeti wa 22 kuwa afuate hayo aliyomwambia ili aepuke ya ahera na dunia. Hivyo, atapata utulivu. Mawaidha haya yanadhihirisha kuwa ile migao ya kijamii ilikuwemo wakati wa Mwanakupona. Ndio maana anampa wasia bintiye kuhusu haya ili aweze kuyafahamu pia yeye. Kutokana na hayo ni wazi kuwa utamaduni wa Mwanakupona unakubali ile mitazamo na fikra kuhusiana na migao ya kijamii. Hio mitazamo inachorwa kupitia utamaduni na tunapata utiifu wa Mwanakupona unabainika kwa jinsi alivyofuata ule utamaduni wa jamii yake. Katika ubeti 37, Mwanakupona anamshauri Binti Mattaka awe msafi na asipuuze usafi. Anaendelea katika ubeti 38 kumwambia aweze kuoga na kujisugua. Nywele zake azifunge pia. Aweze kutia firashani kwenye matandiko pia. Vilevile, katika ubeti 39, anaongeza kuwa bintiye apambe libasi yake. Yaani, avae na pia kujipamba vizuri kila siku. Mwanakupona hapa anamshauri bintiye jinsi anavyopaswa kuvaa na kujiremba ili awe mwanamke Mswahili kamili na pia aweze kumvutia mume wake. Jambo jingine la mila na desturi zinazolandana na mila za Kiafrika ni namna ya kuishi bila ugomvi ndani ya nyumba. Kulingana na Mulokozi (1999), utenzi huu unamfunza mwanamke mbinu za kujinusuru katika ndoa na kuepuka ugomvi ndani ya ndoa. Mwanamke hapa anapewa jukumu la kusimamisha ndoa yake (ubeti 22-30) ila kundi la wanaume halitajiwi lolote. Jambo hili linawasaidia wanawake si tu kuimarisha hadhi yao bali pia kuimarisha ndoa kama taasisi. Jambo jingine ni jinsi ya kudumisha amani na wanajamii. Jambo hili linajitokeza pale Mwanakupona anampa mawaidha kuhusu jinsi ya kutangamana na wanajamii ili kuepuka mikwaruzano na ugomvi. Haya yanajitokeza katika ubeti 57 hadi 64. Kutokana na hayo ni dhahiri kuwa anamshauri bintiye ashirikiane na wanaohusiana naye kinasaba. Kutokana na chombo hiki cha utamaduni ni dhahiri kuwa mila na desturi zimeweza kujitokeza kwa uwazi katika utenzi huu. Inabainika kuwa Mtunzi ameadhiriwa sana na utamaduni wake katika uandishi wake kwani masuala mengi anayoyashughulikia anayatoa katika dini na utamaduni wa Waswahili. Kwa mfano, jinsi ya kuishi na wanajamii kwa amani, jinsi ya kusimamisha ndoa yake na kumheshimu mume miongoni mwa mengine. Hivyo, Mwanakupona ameongozwa na itikadi ya utiifu. Ndoa na Familia Utenzi wa Mwanakupona pia unadhihirisha mahusiano ya kimapenzi, ndoa na hata familia kwa upana. Haya ni kupitia kwanza vile tunamuona Mwanakupona akiutunga huu utenzi ili kumpa bintiye mawaidha kuhusu mambo kama kutunza ndoa yake. Tunapata kuwa utenzi umesheheni mawaidha katika sehemu kubwa. Anamwambia bintiye akaribie ili aweze kusikiliza wosia na pengine aweze kuuzingatia. Itikadi ya utiifu kupitia ndoa inajitokeza katika ubeti wa 22 na 23. Mtunzi anamshauri bintiye amheshimu mumewe. Mwanakupona anasema kuwa hilo ni miongoni mwa Radhi tano za Waislamu. Kutokana na lile ataweza kupata utulivu katika ubeti wa 22. Vilevile, katika ubeti wa 24 tunapata akiorodhesha mambo ambayo bintiye anapaswa kufuata ili kudumisha amani na mumewe na kutunza ndoa yake. Hapa mwanamke anapewa jukumu la kutunza ndoa yake. Haya yanajitokeza kutoka ubeti wa 28 hadi ubeti 36. Anamshauri aketi naye kwa adabu katika ubeti 28. Pia, asimtie mumewe ghadhabu. Akinena mume, Binti Mattaka asimjibu. Analopaswa kufanya ni kujifunza na kujitahidi kunyamaa. Katika ubeti wa 29 anaongeza kuwa; akae na mumewe kwa amani. Atakalo mumewe asimkataze. Asijaribu kubishana naye kwani akishindana naye ataumia. Vilevile, katika ubeti wa 30 tunapata akimshauri bintiye anastahili kuagana na mume wake vizuri anapoamua kuondoka. Pia, akiingia asijitenge na mume wake. Akilala, anaongeza kuwa Binti Mattaka asijitenge na mume wake. Anaambiwa amkaribie. Katika ubeti wa 31, anamwambia pia kuwa simwondoe wala asinene kwa mayowe. Anastahili kukaa naye hapo. Vilevile, anamwambia bintiye asichelewe kumpa maakuli katika ubeti wa 33. Mwisho, Binti Mattaka autunze mwili wa mume wake. Mwanakupona vilevile anaendelea kumshauri bintiye jinsi ya kuendeleza uhusiano bora na mumewe katika ndoa kutoka ubeti wa 48 hadi 50. Haya yanabainisha utiifu wa utamaduni na pia dini ya Waswahili kwa kupitisha yale mawaidha kwa Binti Mattaka na kutaka bintiye afuate anayoyasema kwa kina. Mawaidha ya aina hii yanawasaidia wanawake katika ndoa. Hivyo kuwezesha usawa wa kijinsia kwani inawapa uwezo wa kushiriki kikamilifu katika maamuzi ya kifamilia na jamii na pia kudumisha ndoa kama taasisi. Fasihi Katika Utenzi wa Mwanakupona, fasihi inatumika kama chombo kisichotumia nguvu ili kuhakikisha kuwa wanawake wanafahamu matarajio ya kijamii. Mfano wa mstari: “Usiwe na chuki, ndoa haitadumu, Kama wamtaka mume, basi nawe mpende.” Huu ni mfano wa itikadi inayotumiwa katika familia na fasihi ili kuwafanya wanawake wajue kuwa ili kusimamisha ndoa lazima wawapende na watunze ndoa zao. Mtazamo wa Althusser (1981) kupitia fasihi hii, unasababisha wanawake kukumbatia hizi imani kwa hiari bila kulazimishwa. Tunapata utenzi huu ukisheheni ushauri wa mama kwa binti yake kuhusu ndoa kama taasisi. Mwanakupona anaeleza jinsi mwanamke Mswahili anavyopaswa kuwa mnyenyekevu, mtiifu, mwenye heshima kwa mume wake na kuweza kusimamisha ndoa yake. Anasisitiza maadili mema, uvumilivu, na utii kama nguzo kuu za ndoa yenye mafanikio. Kupitia utenzi huu, Mwanakupona anatumia maneno ya upole na ushauri katika utenzi wake badala ya amri au shinikizo. Hivyo, kuifanya itikadi iwe ya kudumu zaidi na yenye kukubaliwa bila upinzani. Itikadi ya Ukubalifu na Ukawaida Kwa mujibu wa Gramsci (1985), hejemonia ya utamaduni inatumika kuendeleza ukubalifu na ukawaida potofu. Kwa mfano, Mwanakupona anamfunza bintiye mazoea yaliyoko ya migao iliyoko katika jamii pale anamwambia bintiye asiandamane na watumwa. Kutokana na hayo ni dhahiri kuwa jamii husika ilikuwa na tabaka la juu lililosheheni nyenzo za uzalishaji mali na tabaka la chini ambalo lilisheni wafanyikazi ambao katika huu utenzi ni watumwa. Hii ni imani potofu ambayo Mwanakupona anaiendeleza kwa bintiye. Hivyo, tunapata Mwanakupona akimwambia kuwa aandamane nao tu wakati wa kazi. Akiandamana nao watampotosha. Pia, katika ubeti wa 21 anaongeza asiandamane na wajinga wasiojua kujichunga. Kutokana na hayo ni wazi kuwa utamaduni wa Mwanakupona unakubali ile mitazamo na fikra kuhusiana na migao ya kijamii. Hio mitazamo inachorwa kupitia utamaduni na tunapata itikadi ya ukubalifu na ukawaida ya mtunzi inabainika kwa jinsi alivyofuata ule utamaduni bila kujali kama unamkandamiza bintiye au la. Hejemonia hii ya utamaduni pia inajitokeza kupitia mafunzo ya usafi. Katika ubeti 39, anaongeza kuwa bintiye avae na pia kujipamba vizuri kila siku. Ili aweze kukaa kama ni siku ya arusi yake kila wakati. Katika mshororo wa tatu anamwambia atie kugesi mguuni na aeke makoa mikononi. Haya ni mapambo ambayo anamwambia ayavae ili amvutie mume wake. Anasema katika ubeti 40 kuwa pia avae kidani na kibano katika shingo na apake marashi na daiia. Hii ni aina ya poda yenye harufu nzuri. Katika ubeti wa 41 anaongeza kuwa bintiye asikose kuvaa pete vidoleni, kupaka hina kwenye kucha za mikono na uwa na wanda machoni na nyusi za macho. Haya yote, yanatupa taswira ya mwanamke Muislamu jinsi anavyokaa. Hivyo, Mwanakupona anamshauri bintiye jinsi anavyopaswa kuvaa na kujiremba ili awe mwanamke Mswahili kamili na pia aweze kumvutia mume wake ila mume hajatajiwa lolote la kumfurahisha mke. Pia, mawazo ya Gramsci (1985) yanajitokeza pale Mwanakupona anamshauri bintiye kutomnyima mume chochote anachokitaka katika ubeti 29, na kumhudumia kitandani pia. Anamwambia katika ubeti huu kuwa akae na mume wake kwa amani. Analotaka mume amtimizie. Asibishane naye kamwe kwani akishindana naye ataumia. Kutokana na hayo, Mwanakupona anamfunza bintiye namna ya kudumisha amani katika ndoa. Anaongeza katika ubeti 47 kuwa anapoondoka nyumbani, binti arudi kwa upesi ili akae na mume wake. Amtengenezee matandiko mumewe ili wapate mahali pa kulalia. Vilevile, anaongeza kuwa wakilala asijitenge na mumewe. Bali, amkaribie. Pia, ampapase na kumpepea usiku na anapoanza kusinzia asimuondoe. Haya yanapatikana katika ubeti 31. Mafunzo ya aina hii yanaendeleza hejemonia ya utamaduni, ambayo katika mila za Waafrika wengi, ndio lengo lao la mafunzo ya ungago na jado (Mulokozi, 1999). Kutokana na hayo, tunapata kuwa Mwanakupona alitaka kumfunza bintiye yale mafunzo ili aweze kutunza suala la uzazi na pia kudumisha ndoa yake. Kutokana na hejemonia ya utamaduni ni dhahiri kuwa mila na desturi zimeweza kujitokeza kwa uwazi katika utenzi huu. Inabainika kuwa Mtunzi ameadhiriwa sana na mawazo ya Antonio Gramsci katika kazi yake kwani masuala mengi anayoyashughulikia yanahusiana na hejemonia ya mfumo wa kijamii na pia hejemonia ya utamaduni wa Waswahili. Hivyo, anapitisha zile fikra kwa bintiye kwani ndio ukawaida na ukubalifu katika jamii. Naye bintiye alazimike kufuata zile imani kwani ni mazoea katika jamii yake na yalifanywa kuzama akilini mwa kila mwanamke Mswahili. HITIMISHO Makala hii ilikusudia kuchunguza na kulinganisha itikadi katika mashairi ya Muyaka na Utenzi wa Mwanakupona. Katika uchunguzi huu, imedhihirika kwamba itikadi mbalimbali zimeweza kuwaongoza Muyaka na Mwanakupona katika uchanganuzi wa yaliyo faafu katika jamii husika na kuyashughulikia katika kazi zao. Msanii huishi katika jamii yake na kuathiriwa na maswala tofauti ambayo yamo katika jamii yake. Hii inabainisha kuwa matukio katika jamii na sanaa ni sehemu mbili za sarafu moja (Munyole, 2017). Imeweza kubainika kuwa Muyaka na Mwanakupona ambao walikuwa watunzi wa kipindi kimoja cha urasimi, wameshughulikia vipengele katika jamii yao kwa namna tofauti. Hii ni kutokana na itikadi tofauti ambazo zimewapa ule msukumo wa kushughulikia mambo fulani kwa namna fulani. Katika mashairi ya Muyaka, imedhihirika kuwa mtunzi aliongozwa na itikadi ya uhuru wa kiakili kwa kushughulikia masuala mbalimbali ya sokoni. Kando na uandishi wa kipindi cha urasimi, Muyaka ametoa uandishi wake kutoka utunzi unazungumzia dini na utamaduni hadi utunzi unaoshughulikia serikali na utawala, mifumo ya kiuchumi na hata mapenzi na ndoa. Vilevile, kando na Mwanakupona, Muyaka pia anadhihirisha itikadi ya ukandamizaji kwa kushughulikia jinsi kikundi kimoja kinanyimwa haki na watu wengine katika masuala ya kiuchumi, kijinsia na kisiasa. Mwisho, Muyaka amedhihirisha itikadi ya mapinduzi ya nguvu pale anashughulikia mivutano ya kisiasa na pia mivutano baina ya miji na jinsi za kujinasua kwa mikono ya mkoloni. Muyaka anatumia mashairi yake kukosoa unyonyaji wa kijamii na kiuchumi. Anatetea haki, anadhihirisha uwazi na uongozi waadilifu akiangazia changamoto za tabaka la chini. Fasihi yake ni sehemu ya mapamabano ya kitamaduni dhidi ya wageni na watawala dhalimu. Katika upande mwingine imebainika kuwa Mwanakupona ameongozwa na itikadi ya utiifu. Haya yamebainika pale mtunzi anafanya utunzi wake kufuata dini, utamaduni, ndoa na familia na jinsi anavyochora fasihi yake. Isitoshe, itikadi ya taasubi za kiume imeweza kubainika kutokana na ufasiri mpya wa utenzi na wataalamu mbalimbali. Haya yameweza kujitokeza pale mwanamke anapewa hadhi ya chini kuliko mwanamke, anapewa majukumu mengi na hata kuonekana kama chombo cha mwanamume bila kubishana na imani zozote. Mwanakupona anampa bintiye mawaidha potofu ambayo yanayomnyanyasa kama mwanamke. Vilevile, itikadi ya ukubalifu na ukawaida imejitokea pale mtunzi anawasaidia wanawake kuelewa ukawaida ulioko katika jamii. Haya yanawezesha usawa wa kijinsia kwani inawapa uwezo wa kushiriki kikamilifu katika maamuzi ya kifamilia na jamii. Pia mtunzi amepelekea ushirikiano katika ndoa ili kuleta mafanikio ya jinsia zote mbili katika ndoa. Haya yanamsaidia wanawake si tu kuimarisha hadhi yao bali pia kuimarisha ndoa kama taasisi. Kutokana na hayo, inadhihirika kuwa Mwanakupona na Muyaka wanashughulikia masuala kwa namna tofauti ingawa walikuwa watunzi wa kipindi kimoja. Hivyo watunzi hawa waliongozwa na itikadi tofauti. Utendi wa Mwanakupona unaendeleza uelewa na usawa katika ndoa kutumia fasihi, maadili na dini kama vyombo vya itikadi. Katika mtazamo wa Marx, Mwanakupona anaunga mkono tabaka la wanaume kwa kuhakikisha wanawake wanatii ilihali Muyaka anakosoa unyonyaji wa kiuchumi, migogoro ya kitabaka na udhalimu wa watawala. Katika mtazamo wa Gramsci, Mwanakupona anatumia fasihi kueneza hejemonia ya dini na utamaduni kuhakikisha wanawake wanatii bila shuruti. Ilihali Muyaka katika kazi yake anapinga hejemonia ya wageni, anapendekeza uongozi wa haki na anahimiza kujitawala. Kwa mujibu wa Althusser, Mwanakupona anaichora fasihi, utamaduni na dini kama vyombo vya kuendeleza itikadi visivyosheheni nguvu, ili kuwafanya wanawake kukubali vitu kwa hiari bila kulazimishwa moja kwa moja. Ilihali, mashairi ya Muyaka yanatumika kama chombo cha kiitikadi kisichosheheni nguvu, ili kueneza maadili, maarifa mapya na kuleta mapinduzi katika jamii. 