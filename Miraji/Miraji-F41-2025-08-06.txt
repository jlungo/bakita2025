 HOTUBA YA MHESHIMIWA ABDALLAH HAMIS ULEGA (MB.), WAZIRI WA MIFUGO NA UVUVI, AKIWASILISHA BUNGENI MPANGO NA MAKADIRIO YA MAPATO NA MATUMIZI YA FEDHA YA WIZARA YA MIFUGO NA UVUVIKWA MWAKA 2024/2025.
 UTANGULIZI Mheshimiwa Spika, kufuatia taarifa iliyowasilishwa ndani ya Bunge na Kamati ya Kudumu ya Bunge ya Viwanda, Biashara, Kilimo na Mifugo iliyochambua na kutoa ushauri kuhusu utekelezaji wa bajeti ya Wizara ya Mifugo na Uvuvi ya mwaka 2023/2024, sasa naomba kutoa hoja kwamba Bunge lako Tukufu likubali kupokea na kujadili utekelezaji wa Mpango na Bajeti kwa mwaka 2023/2024. Aidha, ninaliomba Bunge lako Tukufu, liridhie na kupitisha Mpango na Makadirio ya Mapato na Matumizi ya Wizara ya Mifugo na Uvuvi kwa mwaka 2024/2025. Shukrani na Pongezi Mheshimiwa Spika, awali ya yote ninapenda kutumia nafasi hii kumshukuru Mwenyezi Mungu, kwa kutujalia uhai, afya njema na kutuwezesha kushiriki mkutano huu wa Kumi na Tano wa Bunge la Kumi na Mbili, ikiwa ni mkutano mahsusi wa Bunge wa kuamua mambo yenye mustakabali wa maendeleo ya Taifa letu. Aidha, naomba nitumie nafasi hii kumpongeza Mheshimiwa Dkt. Samia Suluhu Hassan, Rais wa Jamhuri ya Muungano wa Tanzania, kwa kutimiza kipindi cha miaka mitatu ya uongozi wake na kwa kuliongoza Taifa letu kwa weledi, umahiri na mafanikio mkubwa. Pia, ninamshukuru Mheshimiwa Rais kwa kumteua Mheshimiwa Alexander Pastory Mnyeti (Mb.), kuwa Naibu Waziri, na Dkt. Edwin Paul Mhede kuwa Naibu Katibu Mkuu – Sekta ya Uvuvi, ambapo kwa ushirikiano wetu tunaamini mchango wa viongozi hawa utapelekea kuleta mageuzi chanya ya kisekta, ambayo ni mojawapo ya falsafa ya 4R za Mheshimiwa Rais kuelekea ujenzi wa uchumi jumuishi. Mheshimiwa Spika, ninatoa pongezi zangu za dhati kwa Viongozi Wakuu wa Serikali; akiwemo Mheshimiwa Dkt. Philip Isdor Mpango, Makamu wa Rais wa Jamhuri ya Muungano wa Tanzania, Mheshimiwa Dkt. Hussein Ali Mwinyi, Rais wa Zanzibar na Mwenyekiti wa Baraza la Mapinduzi, Mheshimiwa Kassim Majaliwa Majaliwa (Mb.), Waziri Mkuu wa Jamhuri ya Muungano wa Tanzania na Mbunge wa Jimbo la Ruangwa, na Mheshimiwa Dkt. Dotto Mashaka Biteko (Mb.), Naibu Waziri Mkuu wa Jamhuri ya Muungano wa Tanzania na Waziri wa Nishati, kwa utendaji wao uliotukuka unaomfanya Mheshimiwa Rais wa Awamu ya Sita kuendelea kutoa mchango wake muhimu kwa maendeleo ya Taifa letu na hivyo kung’aa katika duru za Kitaifa na Kimataifa. Mheshimiwa Spika, napenda kukupongeza kwa kuendelea kuliongoza vyema na kwa umahiri mkubwa Bunge la Jamhuri ya Muungano wa Tanzania jambo ambalo ni moja ya sababu zilizofanya uaminiwe na kuchaguliwa kuwa Rais wa 31 wa Umoja wa Mabunge Duniani, ukiwa ni mwanamke wa kwanza kutoka Barani Afrika na watatu Duniani kushika nafasi hiyo. Aidha, nampongeza Mheshimiwa Mussa Azzan Zungu (Mb.), Naibu Spika wa Bunge la Jamhuri ya Muungano wa Tanzania kwa kukusaidia kwa umahiri mkubwa wa kuendesha shughuli za Bunge. Pia, nawapongeza Wenyeviti wa Kamati mbalimbali za Kudumu za Bunge kwa kuendelea kuongoza Kamati zao katika kuisimamia na kuishauri Serikali ipasavyo. Mheshimiwa Spika, nachukua fursa hii kumpongeza Mheshimiwa Deodatus Philip Mwanyika (Mb.), Mbunge wa Njombe Mjini kwa kuchaguliwa kuwa Mwenyekiti wa Kamati ya Kudumu ya Bunge ya Viwanda, Biashara, Kilimo na Mifugo. Aidha, nampongeza Mheshimiwa Mariam Ditopile Mzuzuri (Mb.), kwa kuendelea kuwa Makamu Mwenyekiti na Waheshimiwa wajumbe wote wa Kamati. Vilevile, kwa niaba ya Wizara ya Mifugo na Uvuvi, ninawashukuru viongozi, wajumbe wote, na Sekretarieti ya Kamati hii kwa kufanya uchambuzi makini wa Bajeti yetu. Ushauri wao umewezesha Wizara yangu kufanya maboresho stahiki. Hakika, Mheshimiwa Spika unayo Kamati ambayo ni msaada kwetu. Aidha, kwa upande wetu, tunaahidi kuendelea kuipa kamati ushirikiano katika kutekeleza majukumu yake ya usimamizi na ushauri ili kuendeleza Sekta za Mifugo na Uvuvi na kuongeza mchango wake kwa uchumi wa Taifa. Mheshimiwa Spika, naomba kutumia fursa hii kumshukuru Mheshimiwa Alexander Pastory Mnyeti (Mb.), Naibu Waziri wa Mifugo na Uvuvi kwa ushauri na ubunifu uliosaidia kuboresha usimamizi wa Sekta za Mifugo na Uvuvi. Aidha, nawapongeza Prof. Riziki Silas Shemdoe (Katibu Mkuu-Wizara ya Mifugo na Uvuvi), Prof. Daniel Elius Mushi (Naibu Katibu Mkuu-Sekta ya Mifugo), Dkt. Edwin Paul Mhede (Naibu Katibu Mkuu - Sekta ya Uvuvi) na Bi, Agnes Kisaka Meena (Naibu Katibu Mkuu - Wizara ya Maji) aliyekuwa Naibu Katibu Mkuu (Sekta ya Uvuvi) kabla ya uhamisho, kwa kuwa viongozi na watendaji wazuri katika kutekeleza majukumu ya Wizara kwa ufanisi. Pia, ninawashukuru watendaji wa Wizara kwa utendaji mzuri na ushirikiano wanaotupatia uliotuwezesha kutekeleza majukumu yetu kikamilifu. Mheshimiwa Spika, natambua mchango wa Sekta Binafsi, unaojumuisha wawekezaji wakubwa na wadogo wakiwemo wafugaji, wavuvi, wachakataji wa mazao ya mifugo na uvuvi ambao wameendela kufanya uzalishaji kwenye sekta za mifugo na uvuvi. Aidha, uzalishaji wao umeendelea kutoa mchango mkubwa katika kukuza sekta hizo muhimu kwa kuzalisha protini kwa ajili ya ustawi wa afya ya jamii na maendeleo ya kijamii na kiuchumi kwa nchi yetu. Vilevile, ninapenda kuwashukuru washirika wa maendeleo, taasisi za fedha na Asasi Zisizo za Kiserikali kwa kuendelea kutuunga mkono katika kuendeleza sekta za mifugo na uvuvi. Tunawashukuru, na tunaahidi kuendelea kuwahudumia na kushirikiana nao. Mheshimiwa Spika, kwa namna ya kipekee, naishukuru familia yangu, hususan mke wangu kipenzi Bi. Mariam Abdallah Ibrahim na watoto wangu, kwa kuendelea kuniombea na kunivumilia ninapokuwa muda mwingi kazini kwa majukumu yangu ya Kibunge na Kitaifa na kwa kuwa mara zote wamebaki kuwa marafiki wa kweli wanaonitia moyo katika utekelezaji wa majukumu ya utumshi wangu kwa Watanzania. Aidha, ninawashukuru kwa dhati na kwa namna ya kipekee wananchi wa Jimbo la Mkuranga kwa ushirikiano wanaoendelea kunipatia katika kuwatumikia na kuwawakilisha katika Bunge hili Tukufu na kutekeleza shughuli mbalimbali za maendeleo katika Jimbo letu. Naomba nichukue fursa hii kuwaahidi kuwa nitaendelea kuwa mtumishi wenu na muda wote nitadumu katika kuwatumikia kwa umahiri na moyo wa dhati. Salamu za Pole Mheshimiwa Spika, naomba kutoa salamu za pole kwa Mheshimiwa Dkt. Samia Suluhu Hassan, Rais wa Jamhuri ya Muungano wa Tanzania, Mheshimiwa Dkt. Hussein Ali Mwinyi, Rais wa Zanzibar na Mwenyekiti wa Baraza la Mapinduzi na Watanzania wote kwa kuondokewa na Hayati Alhaj Ali Hassan Mwinyi, aliyekuwa Rais wa Awamu ya Pili wa Jamhuri ya Muungano wa Tanzania na Hayati Edward Ngoyai Lowassa, aliyekuwa Waziri Mkuu Mstaafu. Mwenyezi Mungu azilaze roho zao mahali pema peponi, Amina. Mheshimiwa Spika, natoa pole kwako na Bunge lako Tukufu kwa kuondokewa na wapendwa wetu Mheshimiwa Francis Leonard Mtega aliyekuwa Mbunge wa Jimbo la Mbarali, Mbeya na Mheshimiwa Ahmed Yahya Abdulwakili aliyekuwa Mbunge wa Jimbo la Kwahani - Zanzibar. Mwenyezi Mungu azilaze roho za marehemu mahali pema peponi, Amina. Mheshimiwa Spika, pia, ninatoa pole kwa wananchi wote waliokumbwa na mafuriko na maporomoko ya udongo yaliyotokea maeneo ya Rufiji, Kibiti, Kilwa, Kilosa, Dar es Salaam, Arusha, Hanang’, Mbeya na maeneo mengine nchini yaliyopatwa na maafa. Ninawapa pole sana. Mheshimiwa Spika, baada ya maelezo ya utangulizi, naomba sasa kuwasilisha Taarifa ya Utekelezaji wa Mpango na Bajeti ya Mwaka 2023/2024, kwa Fungu 99 na 64 na Mpango na Bajeti ya Wizara kwa Mwaka 2024/2025 kwa Fungu 99, baada ya kuunganishwa kwa Fungu 99 na 64 kuwa Fungu moja 99. SEKTA YA MIFUGO Hali Halisi ya Sekta ya Mifugo Mheshimiwa Spika, katika mwaka 2023/2024, idadi ya mifugo nchini imeongezeka kutoka ng’ombe milioni 36.6 hadi ng’ombe milioni 37.9, mbuzi kutoka milioni 26.6 hadi milioni 27.6, na kondoo kutoa milioni 9.1 hadi milioni 9.4. Pia, kuku wameongezeka kutoka milioni 97.9 hadi milioni 103.1 ambapo kuku wa asili wameongezeka kutoka milioni 45.1 hadi milioni 47.4, kuku wa kisasa wameongezeka kutoka milioni 52.9 hadi milioni 55.7 na nguruwe wameongezeka kutoka milioni 3.7 hadi milioni 3.9 (Kiambatisho Na.1). Aidha, Sekta ya Mifugo kwa mwaka 2022 ilikua kwa asilimia 5 na kuchangia asilimia 6.7 kwenye Pato la Taifa. Mheshimiwa Spika, hadi kufikia Aprili, 2024, jumla ya ng’ombe 2,957,724 na mbuzi na kondoo 2,828,248 wenye thamani ya Shilingi trilioni 3.4, waliuzwa katika minada mbalimbali hapa nchini ikilinganishwa na ng’ombe 2,218,293 na mbuzi na kondoo 2,121,187 waliokuwa na thamani ya Shilingi trilioni 1.7 waliouzwa katika mwaka 2022/2023. Ongezeko la idadi ya mifugo iliyouzwa minadani limetokana na kuongezeka kwa mahitaji ya nyama katika soko la ndani na nje ya nchi pamoja na hamasa ya uvunaji wa mifugo. Mheshimiwa Spika, uzalishaji wa nyama umeongezeka kutoka tani 803,264.3 (mwaka 2022/2023), hadi tani 963,856.55 (mwaka 2023/2024), ikiwa ni sawa na ongezeko la asimilia 16.7 (Kiambatisho Na. 2). Kati ya hizo, nyama ya ng’ombe tani 612,808.50; mbuzi tani 134,403.35; kondoo tani 28,290.00; kuku tani 132,442.28, na nguruwe tani 55,912.42 kwa mwaka 2023/2024 ikilinganishwa na nyama ya ng’ombe tani 544,983.8; mbuzi tani 91,893.8; kondoo tani 21,888.05; kuku tani 96,915.6 na nguruwe tani 47,583.1 kwa mwaka 2022/2023. Ongezeko hilo limechangiwa na wafugaji kuhamasika kuvuna mifugo yao na kukua kwa soko la nyama la ndani na nje ya nchi (Kielelezo Na. 1). Mheshimiwa Spika, katika mwaka 2023/2024, jumla ya vifaranga vya kuku 95,584,347 vimezalishwa na kusambazwa nchini ikilinganishwa na jumla ya vifaranga 83,845,967 vilivyozalishwa mwaka 2022/2023, sawa na ongezeko la asilimia 12.3. Kati ya vifaranga hivyo, vifaranga vya kuku wa nyama ni 73,481,572; chotara 14,163,396; na kuku wa mayai 7,939,379; ikilinganisha na vifaranga vya kuku wa nyama 64,457,555; chotara 12,424,064 na kuku wa mayai 6,964,348 kwa mwaka 2022/23. Mheshimiwa Spika, uzalishaji wa mayai umeongezeka kutoka mayai bilioni 5.50, mwaka 2022/2023 hadi mayai bilioni 6.41, mwaka 2023/2024, sawa na ongezeko la asilimia 16.55 (Kiambatisho Na 2). Ongezeko hilo limesababishwa na kuimarika kwa vituo 28 vya kutotolesha vifaranga vya kuku vilivyopo nchini, mashamba 25 ya kuku wazazi, kuongezeka kwa ufugaji wa kuku wa mayai na hatua mbalimbali ambazo zimeendelea kucukuliwa za kudhibiti uingizaji holela wa vifaranga kutoka nje ya nchi (Kiambatisho Na 3). Mheshimiwa Spika, uzalishaji wa maziwa umeongezeka kutoka lita bilioni 3.60, mwaka 2022/2023, hadi kufikia lita bilioni 3.97, mwaka 2023/2024, sawa na ongezeko la asilimia 10.3 ambapo kati ya lita hizo, lita milioni 34.69 zimetokana na maziwa ya mbuzi na lita bilioni 3.93 zimetokana na maziwa ya ng’ombe. Aidha, lita bilioni 2.64 zinatokana na ng’ombe wa asili na lita bilioni 1.30 zimetokana na ng’ombe wa maziwa walioboreshwa (Kiambatisho Na 2). Vilevile, usindikaji wa maziwa umeongezeka kutoka lita milioni 77.90, mwaka 2022/2023, hadi kufikia lita milioni 81.80, mwaka 2023/2024, sawa na ongezeko la asilimia 5.01 (Kiambatisho Na 4). Pia, ukusanyaji wa maziwa kupitia vituo vya kukusanyia maziwa, umeongezeka kutoka lita milioni 71.80, mwaka 2022/2023, hadi kufikia lita milioni 93.40, mwaka 2023/2024. Ongezeko la uzalishaji wa maziwa limechangiwa na utoaji elimu ya ufugaji bora wa ng’ombe wa maziwa kibiashara hapa nchini, kuongezeka kwa ng’ombe wa maziwa walioboreshwa pamoja na vituo vya kukusanyia maziwa vilivyofikia 258 mwaka 2023/2024 kutoka 246 mwaka 2022/2023. Mheshimiwa Spika, katika mwaka 2023/2024, Wizara imeendelea kuimarisha uzalishaji wa mazao ya mifugo na kuhamasisha ulaji mazao hayo nchini. Aidha, ulaji wa mazao ya mifugo, kwa mtu kwa mwaka, umeongezeka kutoka wastani wa lita 62 hadi lita 67.5 za maziwa, kilo 15 hadi kilo 16 za nyama, na mayai 106 hadi mayai 107. Ongezeko hilo limechangiwa na kuimarika kwa soko la ndani la mazao ya mifugo. Pamoja na ongezeko hilo, ulaji wa mazao hayo uko chini ukilinganisha na viwango vinavyopendekezwa na Shirika la Chakula na Kilimo la Umoja wa Mataifa (FAO) ambavyo ni lita 200 za maziwa, kilo 50 za nyama na mayai 300 kwa mtu kwa mwaka. Mheshimiwa Spika, uzalishaji wa malisho na mbegu za malisho katika Mashamba ya Serikali umeongezeka kutoka tani 22.7, za mbegu za malisho aina ya nyasi, vipando na mikunde, mwaka 2022/2023, hadi tani 127.8 mwaka 2023/2024. Pia, jumla ya marobota 267,695, ya hei yamevunwa katika mwaka 2023/2024, ikilinganishwa na marobota 248,209, yaliyovunwa mwaka 2022/2023. Ongezeko hili limetokana na uwekezaji wa mashine na usambazaji wa zana na vifaa kwenye mashamba hayo. Vilevile, jumla ya tani 728.6 za saileji zimezalishwa. Aidha, uzalishaji wa vyakula vya mifugo vilivyosindikwa umeongezeka kufikia tani 1,880,000, mwaka 2023/2024, ukilinganisha na tani 1,580,000, mwaka 2022/2023. Ongezeko hili limetokana na Serikali kuendelea kuhamasisha na kuweka mazingira wezeshi ya uwekezaji kwa Sekta Binafsi ili kuwezesha nchi kukabiliana na ongezeko la mahitaji ya vyakula vya mifugo. Mheshimiwa Spika, katika mwaka 2023/2024, Wizara, kwa kushirikiana na Mamlaka za Serikali za Mitaa na wadau wengine imeendelea kudhibiti magonjwa ya mifugo kupitia uchanjaji, uogeshaji mifugo na utoaji elimu kuhusu udhibiti wa magonjwa ya mifugo. Hadi kufikia Aprili, 2024 jumla ya dozi 616,070,986 zimetumika kuchanja mifugo dhidi ya magonjwa 13 ya kipaumbele. Aidha, uchanjaji wa mifugo umesaidia kupungua kwa matukio ya magonjwa yanayovuka mipaka na kuiwezesha Tanzania kukidhi matakwa ya biashara ya mifugo na mazao yake kulingana na matakwa ya Shirika la Afya ya Wanyama Duniani (WOAH), Shirika la Chakula na Kilimo la Umoja wa Mataifa (FAO) na Shirika la Biashara Duniani (WTO). MAPITIO YA UTEKELEZAJI WA MPANGO NA BAJETI KWA MWAKA 2023/24 – SEKTA YA MIFUGO Bajeti iliyoidhinishwa kwa Matumizi ya Kawaida na Maendeleo - Sekta ya Mifugo Mheshimiwa Spika, katika mwaka wa fedha 2023/2024, Wizara kupitia Fungu 99 ilitengewa jumla ya Shilingi 112,046,777,000. Kati ya fedha hizo, Shilingi 50,122,670,000 ni kwa ajili ya Matumizi ya Kawaida na Shilingi 61,924,107,000 ni kwa ajili ya kutekeleza miradi ya maendeleo. Hadi Aprili, 2024, jumla ya Shilingi 44,517,993,057.94 zimetolewa, sawa na asilimia 39.70. Matumizi ya Kawaida Mheshimiwa Spika, katika bajeti ya mwaka 2023/2024, Sekta ya Mifugo iliidhinishiwa kutumia Shilingi 50,122,670,000 kwa ajili ya Matumizi ya Kawaida. Kati ya fedha hizo, Shilingi 23,939,807,000 ni Mishahara na Shilingi 26,182,863,000 ni Matumizi Mengineyo (OC). Aidha, hadi kufikia Aprili, 2024, jumla ya Shilingi 32,080,170,763.71 zimepokelewa ambazo ni sawa na asilimia 64.1 ya bajeti ya matumizi ya kawaida. Katika fedha zilizopokelewa Shilingi 18,630,838,737.53, sawa na asilimia 77.9 kwa ajili ya Mishahara (PE) na Shilingi 13,449,332,026.18 sawa na asilimia 51.4 ni kwa ajili ya Matumizi Mengineyo (OC). Miradi ya Maendeleo Mheshimiwa Spika, katika bajeti ya mwaka 2023/24, Wizara ya Mifugo na Uvuvi (Sekta ya Mifugo) iliidhinishiwa Shilingi 61,924,107,000 kwa ajili ya kutekeleza miradi ya maendeleo. Kati ya fedha hizo, Shilingi 56,592,173,000 ni fedha za ndani na Shilingi 5,331,934,000 ni fedha za nje. Aidha, hadi kufikia Aprili, 2024, jumla ya Shilingi 12,437,822,294.23 zimepokelewa ambazo ni sawa na asilimia 20.10 ya bajeti ya maendeleo. Katika Fedha zilizopokelewa Shilingi 12,397,422,294.23 ni fedha za ndani, sawa na asilimia 21.90 na Shilingi 40,000,000 ni fedha za nje, sawa na asilimia 0.8 ya fedha iliyoidhinishwa. Makusanyo ya Maduhuli ya Sekta ya Mifugo Mheshimiwa Spika, katika mwaka 2023/2024, Wizara kupitia Fungu 99, ilitarajia kukusanya kiasi cha Shilingi 42,105,000,000. Hadi kufikia Aprili, 2024, kiasi cha Shilingi 22,586,244,129.42 zimekusanywa sawa na asilimia 64.37 ya lengo la kukusanya Shilingi 35,087,500,000 kwa kipindi husika na asilimia 53.64 ya lengo la mwaka (Kiambatisho Na. 5). Upungufu huu umechangiwa na mapungufu yaliyokuwa kwenye mfumo wa Local Government Revenue Collection Information System (LGRCIS) katika ukusanyaji wa maduhuli ya Wizara katika minada ya awali (Kielelezo Na. 2). Mheshimiwa Spika, vyanzo vikuu vya makusanyo ya Sekta ya Mifugo ni pamoja na tozo za huduma za mifugo (veterinary charges); vibali vya usafirishaji mifugo; ushuru wa soko; tozo za kusafirisha mifugo nje ya nchi (export duty); mauzo ya mitamba na mauzo ya mbegu na kimiminika cha hewa ya naitrojeni. Maeneo ya Vipaumbele katika Mwaka 2023/2024 Mheshimiwa Spika, katika mwaka 2023/2024, Wizara ya Mifugo na Uvuvi, Fungu 99 imetekeleza maeneo 10 ya vipaumbele ambayo utekelezaji wake umezingatia Dira ya Taifa ya Maendeleo (2025) Mpango wa Maendeleo wa Taifa wa Miaka Mitano (2021/2022 – 2025/2026) na Ilani ya Chama Cha Mapinduzi kwa ajili ya Uchaguzi Mkuu wa Mwaka 2020, Sera, Sheria na Kanuni za Sekta ya Mifugo. Aidha, vipaumbele hivyo ni pamoja na: - Kufanya mapitio ya Sera, Sheria na Kanuni katika Sekta ya Mifugo; Kuimarisha upatikanaji wa mbegu bora za mifugo ili kuboresha mbari za mifugo; Kuimarisha upatikanaji wa malisho, vyakula vya mifugo na maji kwa ajili ya mifugo; Kuimarisha Afya ya Mifugo; Kuboresha Huduma za Ugani; Kuimarisha programu ya Jenga Kesho iliyo Bora (BBT); Kuimarisha Huduma za Utafiti na Mafunzo ya Taaluma za Mifugo; Kuwezesha uongezaji thamani na biashara ya mifugo na mazao yake; Kuimarisha Kampuni ya Ranchi za Taifa (NARCO); na Kuimarisha ukusanyaji wa maduhuli katika Sekta. Mheshimiwa Spika, katika mwaka 2023/24 utekelezaji wa vipaumbele hivyo umewezesha Wizara kupata mafanikio na matokeo kama yalivyooainishwa hapa chini: - Sera, Sheria na Kanuni Katika Sekta ya Mifugo Mheshimiwa Spika, katika kuweka mazingira wezeshi ya biashara ya mifugo na mazao yake, Wizara imefanya marekebisho ya kanuni moja (1) ya Magonjwa ya Wanyama The Animal Diseases (Animals and Animal Products Movement Control) Regulations of 2023 (GN.No.448K/2023). Aidha, Wizara imeandaa Notisi ya Uteuzi wa Madaktari wa Mifugo kwa ngazi za Mikoa na Wilaya The Animal Diseases (Appointment of District and Regional Veterinary Officers) Regulations of 2024 (G.N No.229/2024); Kituo cha Utafiti wa Mifugo cha Nsimbo kimeanzishwa kupitia notisi (Tanzania Livestock Research Institute (Establishment of Nsimbo Research Center)) iliyotolewa kwa lugha ya Kiswahili na Kiingereza zenye G.N No. 228/2024 na No.227/2024; pamoja na Notisi ya Wakaguzi wa Ustawi wa Wanyama (Animal Welfare (Inspectors) Notice,2024), yenye G.N No. 318/2024. Mheshimiwa Spika, Wizara imeendelea kufanya mapitio ya Sera ya Taifa ya Mifugo ya mwaka 2006 kwa kuzingatia ushauri uliotolewa na Sekretarieti ya Baraza la Mawaziri. Aidha, Wizara imekamilisha rasimu ya andiko la kuunganisha Bodi za Nyama na Maziwa na kupendekeza kuundwa kwa chombo maalum kitacho simamia uendelezaji wa mazao na miundombinu ya Mifugo. Vilevile, Wizara kwa kushirikiana na Wizara ya Kilimo imeandaa Mpango Mkuu wa Mifugo, Uvuvi na Kilimo Mazao, (Agricultural Transformation Masterplan - 2050) ambao utatoa dira ya mabadiliko katika sekta hizo. Uzalishaji na Uboreshaji wa Mbari za Mifugo Huduma ya Uhimilishaji Mheshimiwa Spika, katika mwaka 2023/2024, Wizara kupitia Kituo cha Taifa cha Uhimilishaji (NAIC) imezalisha dozi 111,844 za mbegu za ng’ombe na kusambaza dozi 67,958 katika Mamlaka za Serikali za Mitaa (MSM). Pia, Wizara imewajengea uwezo wahimilishaji 196 kutoka katika MSM . Aidha, Wizara imeendelea kuhamasisha matumizi ya teknolojia ya uhimilishaji ambapo hadi kufikia Aprili, 2024, ng’ombe 67,355, wamehimilishwa ikilinganishwa na ng’ombe 60,697 waliohimilishwa katika kipindi kama hicho mwaka 2022/2023 katika mikoa 26 (Kiambatisho Na. ). Mheshimiwa Spika, katika mwaka 2023/2024, Serikali imeendelea na mkakati wa uhifadhi wa mbari za asili kwa kununua madume 25 ya ng’ombe wa asili ikiwemo Fipa, Gogo, Iringa red, Singida white, Ankole, Tarime, Sukuma na Maasai yatakayotumika kuvuna mbegu kwa ajili kuanzisha uhifadhi wa vinasaba vya mbari za mifugo wa asili iliyo hatarini kutoweka hapa nchini. Aidha, dume moja lina uwezo wa kuzalisha dozi 100,000 kwa mwaka, hivyo madume 25 yanategemewa kuzalisha dozi 2,500,000 kwa mwaka. Ugawaji wa Madume Bora ya Mbegu Mheshimiwa Spika, katika jitihada za kuboresha mbari za ng’ombe ili kuongeza tija katika uzalishaji wa maziwa na nyama, Wizara ipo katika hatua za mwisho za ununuzi wa madume bora 200 ya ng’ombe aina ya borani ambayo yatasambazwa kwa wafugaji kupitia vikundi vya Wafugaji katika halmashauri 10. Uzalishaji na Usambazaji wa Mitamba Mheshimiwa Spika, katika mwaka 2023/2024, jumla ya mitamba bora 735 ya maziwa wamezalishwa kwenye mashamba matano (5) ya Serikali na mitamba 183 imesambazwa kwa wafugaji. Aidha, Wizara imeendelea kuimarisha mashamba ya Nangaramo na Ngerengere kwa kununua ng’ombe wazazi 400 aina ya Borani kwa ajili ya kuzalisha mitamba bora. Pia, jumla ya mitamba bora 3,066 ya maziwa imezalishwa katika mashamba makubwa nane (8) kutoka katika Sekta Binafsi. Uzalishaji na usambazaji huu wa mitamba bora wa maziwa unategemea kuchangia kuongeza uzalishaji na unywaji wa maziwa nchini. Uzalishaji wa Kuku wa Nyama na Mayai Mheshimiwa Spika, katika mwaka 2023/2024, jumla ya vifaranga vya kuku 95,584,347 vimezalishwa na kusambazwa nchini. Kati ya hivyo, vifaranga vya kuku wa nyama 73,481,572, kuku chotara 14,163,396 na kuku wa mayai 7,939,379, ikilinganishwa na jumla ya vifaranga 83,845,967 vilivyozalishwa mwaka 2022/2023. Vilevile, uuzaji wa kuku na mazao yake umeendelea kuongezeka, kwa mwaka 2023/2024 jumla ya vifaranga vya kuku 2,701,429 vimeuzwa nchi za Zambia, Ubelgiji, Kenya, Ufaransa, Poland na Uingereza (Kiambatisho Na. 7). Mheshimiwa Spika, katika mwaka 2023/2024, Wizara imeendelea kuimarisha Tasnia ya kuku nchini kwa kuongeza uzalishaji wa kuku wazazi halisi kupitia kampuni ya Aviagen East Africa Limited iliyopo mkoani Kilimanjaro. Shamba hili ni la kuku wazazi halisi (grandparent stock) limeanza kuzalisha vifaranga aina ya Rosi na kuuza ndani na nje ya nchi ambapo jumla ya vifaranga vya kuku wazazi (Parent Stock DoC) 515,174 wamezalishwa, kati ya hao takribani vifaranga 468,340 vya kuku wazazi halisi vimeuzwa katika nchi za Uganda, Kenya, Congo DRC, Rwanda, Burundi, Eritrea, Ethiopia, Djibout, Somalia na Sudan Kusini. Mheshimiwa Spika, katika mwaka 2023/2024, Wizara imetoa vibali 71 vya kuingiza vifaranga vya kuku wazazi nchini kwa wadau waliosajiliwa kwenye mnyororo wa thamani ya kuku ambapo jumla ya vifaranga 1,371,746 vimeingizwa nchini (Kiambatisho Na. 8). Kati ya hivyo, vifaranga wa mayai (Commercial Layers Day Old Chicks - DOC) ni 527,710, vifaranga vya kuku wazazi wa mayai (Layers Parent Stock - PS) ni 244,736, vifaranga wa kuku wazazi chotara (PS Dual purpose DOC) 45,742, na vifaranga wa kuku wazazi wa nyama (PS Broiler DOC) 499,950. Aidha, Jumla ya vifaranga vya kuku wazazi halisi (Grand Parent Stock DOC) 53,292 na jumla ya mayai 904,280 ya kuanguliwa (hatching eggs for parent stock) yameingizwa nchini (Kiambatisho Na. 9). Mheshimiwa Spika, katika mwaka 2023/2024, Wizara imefanikiwa kusajili jumla ya mawakala 85 wa usambazaji vifaranga nchini kwa lengo la kuimarisha na kuondoa changamoto ya udanganyifu unaofanywa na baadhi ya mawakala wasio waaminifu. Aidha, Wizara imetambua vitotoleshi 170 visivyo rasmi katika mikoa 11 vyenye kutotolesha jumla ya vifaranga 236,469 kwa mwezi sawa na vifaranga 2,837,628 kwa mwaka kwa lengo la kupunguza utotoleshaji holela wa vifaranga. Biashara ya Mifugo na Mazao Yake Mheshimiwa Spika, hadi kufikia Aprili, 2024, jumla ya ng’ombe 2,957,724 na mbuzi/kondoo 2,828,248, wenye thamani ya Shilingi trilioni 3.4, waliuzwa katika minada mbalimbali hapa nchini ikilinganishwa na ng’ombe 2,218,293, mbuzi/kondoo 2,121,187 wenye thamani ya Shilingi trilioni 1.7 waliouzwa katika mwaka 2022/2023. Ongezeko la idadi ya mifugo iliyouzwa minadani limetokana na hamasa ya uvunaji wa mifugo na kuimarika kwa soko la ndani na nje ya nchi. Aidha, Serikali imeendelea kudhibiti utoroshaji wa mifugo katika minada ya mipakani kwa kuimarisha vituo vitano vya utoaji huduma na elimu juu ya biashara ya mifugo na mazao yake katika maeneo ya Handeni (Ndelema), Monduli (Makuyuni), Busega (Lamadi), Misenyi (Kyaka), na Momba (Tunduma). Mheshimiwa Spika, ili kuimarisha utendaji wa NARCO, Wizara imeendelea kutekeleza Mpango wa Mabadiliko wa Miaka Mitatu (2022/2023 hadi 2024/2025) wenye vipengele vitano ambavyo ni: - uboreshaji wa mbari za mifugo, uendelezaji wa malisho na vyakula vya mifugo, unenepeshaji wa mifugo, skimu za unenepeshaji kupitia vijana na wanawake na uendelezaji wa masoko. Aidha, utekelezaji wa maeneo hayo umehusisha uwekezaji wa Shilingi 4,645,000,000 zilizotengwa kutoka serikalini mwaka 2022/2023 kwa ajili ya ununuzi wa ng’ombe wazazi 800, mbuzi 2,000, kondoo 2,000, vifaa shamba, Mbegu za malisho na kununua magari 4 katika ranchi za Kongwa, West Kilimanjaro, Mzeri na Ruvu ranch. Uwekezaji huu utaiwezesha NARCO kutumia maeneo yake kikamilifu na kuongeza tija. Mheshimiwa Spika, katika mwaka 2023/2024, Wizara kupitia Bodi ya Nyama, imeendelea kusimamia na kuratibu biashara ya nyama kwenda nje ya nchi ambapo, hadi kufikia Aprili, 2024 jumla ya tani 13,745.38 (zikiwemo tani 1,024.33 za nyama ya ngómbe, tani 9,982.67 za mbuzi, tani 3,195.09 za kondoo, tani 32.35 za kuku na tani 10.94 za nguruwe (Kiambatisho Na.10), zenye thamani ya Dola za Marekani milioni 56.6, zimeuzwa nje ya nchi, ikilinganishwa na tani 12,243.8 zenye thamani ya Dola za Marekani milioni 51.9 kwa mwaka 2022/2023. Mauzo hayo ni sawa na ongezeko la asilimia 12.3 ikilinganishwa na mwaka 2022/2023. Aidha, nyama ya mbuzi imeendelea kuongoza kwa kuchangia asilimia 72.6 mauzo ya nyama nje. Hii ni kutokana na jitihada zinazofanywa na Serikali ya awamu ya sita inayoongozwa na Mheshimiwa Dkt. Samia Suluhu Hassan, Rais wa Jamhuri ya Muungano wa Tanzania, kuongeza mashirikiano na fursa za kibiashara nje ya nchi, masoko ya nyama ya yameendelea kuongezeka kufikia nchi 12 ambazo ni Bahrain, Comoro, Hong Kong, Jordan, Kenya, Kuwait, Oman, Qatar, Rwanda, Saudi Arabia, Umoja wa Falme za Kiarabu (UAE) na Vietnam. Mheshimiwa Spika, katika mwaka 2023/2024, Wizara kupitia Bodi ya Maziwa imeendelea kuhamasisha unywaji wa maziwa kupitia vyombo vya habari na maonesho mbalimbali yakiwemo ya Wiki ya Unywaji Maziwa, Maonesho ya Saba saba, Nane Nane, Siku ya Chakula Duniani na Programu ya Unywaji wa Maziwa Shuleni. Aidha, wadau 35 wa maziwa wamewezeshwa kushiriki Maonesho ya Saba Saba na Nane Nane. Vilevile, Bodi imeratibu na kusimamia Wiki ya Unywaji Maziwa Shuleni kitaifa iliyofanyika Septemba 2023, mkoani Mwanza ambapo jumla ya wanafunzi 12,506 walishiriki na kunywa lita 3,126.5 za maziwa. Hadi April 2024, programu hiyo inatekelezwa katika shule 136, zenye jumla ya wanafunzi 101,104 (Kiambatisho Na.11). Mheshimiwa Spika, katika mwaka 2023/2024, uzalishaji wa maziwa umefikia lita bilioni 3.97 ikilinganishwa na lita bilioni 3.6 mwaka 2022/2023, sawa na ongezeko la asilimia 10.3. Aidha, usindikaji wa maziwa umefikia lita milioni 81.8 mwaka 2023/2024 ikilinganishwa na lita 77.3 mwaka 2022/2023, sawa na ongezeko la asilimia 5.8. Ongezeko la uzalishaji wa maziwa limechangiwa na juhudi za Serikali za utoaji elimu ya ufugaji bora kupitia huduma za ugani. Pia, ukusanyaji wa maziwa kupitia Vituo vya Kukusanyia Maziwa umeongezeka kutoka lita milioni 71.80, mwaka 2022/2023 hadi kufikia lita milioni 93.4 mwaka 2023/2024. Vilevile, Bodi imetoa vibali 782 vya kuingiza maziwa nchini ambapo jumla ya lita 11,747,150 za maziwa, zenye thamani ya Shilingi 23,423,652,811.8, zimeingizwa nchini ili kukidhi mahitaji ya maziwa yaliyosindikwa hususan maziwa ya unga. Aidha, Serikali imeendelea kuweka mazingira wezeshi kwa sekta binafsi iliyopelekea kuanza kwa uzalishaji wa maziwa ya unga hapa nchini. Uwekezaji huu utachangia kupunguza uagizaji wa bidhaa hiyo kutoka nje. Mheshimiwa Spika, katika mwaka 2023/2024, Wizara kwa mara ya kwanza imeandaa Mpango Kazi wa utekelezaji wa programu ya Unywaji Maziwa Shuleni na kufanikiwa kutengeneza nakala 4,000 ambapo nakala 1,300 zimesambazwa kwa wadau wanaojishughulisha na utekelezaji wa mpango huo. Sambamba na uandaaji wa mpango huo, Wizara kwa kushirikiana na Shirika la Kuhudumia Watoto la Umoja wa Mataifa (UNICEF) wametengeneza na kusambaza vibanda vya maziwa shuleni (school milk access points) katika shule nane (8) zenye jumla ya wanafunzi 6,994 zikiwemo mbili (2) za jiji la Dodoma, nne (4) mkoani Mbeya na mbili (2) katika Manispaa ya Morogoro. Idadi ya wanafunzi wanaotarajiwa kufikiwa katika kipindi cha miaka mitano (2023/2024-2027/2028) ya utekelezaji wa mpango kazi huu ni 1,609,687. Mheshimiwa Spika, katika mwaka 2023/2024, jumla ya vipande vya ngozi milioni 14.69 (ng’ombe milioni 4.6, mbuzi milioni 7.5 na kondoo milioni 2.6), vyenye thamani ya Shilingi bilioni 32.1, vimezalishwa ikilinganishwa na vipande milioni 14.1 (ng’ombe milioni 4.4, mbuzi milioni 7.2 na kondoo milioni 2.5), vyenye thamani ya Shilingi bilioni 31.1, vilivyozalishwa mwaka 2022/2023. Ongezeko hilo limechangiwa na wafugaji kupatiwa mafunzo kuhusu ufugaji wa kisasa na kibiashara wa mifugo na uhamasishaji kuhusu uvunaji wa mifugo kwa wakati. Mheshimiwa Spika, hadi kufikia Aprili, 2024, jumla ya vipande 1,542,916 vya ngozi vyenye uzito wa kilo 5,777,669.5 (ng’ombe vipande 1,034,447, Mbuzi vipande 355,928 na Kondoo vipande 152,541) vyenye thamani ya Shilingi bilioni 7 viliuzwa katika nchi za Nigeria, Togo, Kenya, Ethiopia na Pakistan ikilinganishwa na vipande vya ngozi 748,009 vyenye uzito wa kilo 3,591,396 (ng’ombe vipande 748,009) vyenye thamani ya Shilingi bilioni 5.50 vilivyouzwa katika nchi za Nigeria, Ghana, Togo na Pakistan mwaka 2022/2023. Aidha, mauzo ya ngozi kwenda nje ya nchi yameongezeka kutokana na mahitaji ya soko la ngozi isiyosindikwa kuongezeka katika nchi za Nigeria na Togo. Pia, Wizara imewawezesha wamiliki wa machinjio za kisasa zilizo chini ya EPZA kwa kuwaondolea kodi ya kusafirisha ngozi nje ya nchi. Hatua hii imeleta mafaniko ya kupata soko la ngozi ya mbuzi na kondoo nje ya nchi ambayo imekosa soko la ndani. Mheshimiwa Spika, katika mwaka 2023/2024, Wizara kwa kushirikiana na wadau wa tasnia ya ngozi imeendelea kusimamia biashara na ubora wa ngozi kwa kusajili na kutoa leseni kwa maghala 30 ya ngozi kwa kampuni za wafanyabiashara wanaosafirisha ngozi kwenda nje ya nchi. Aidha, katika mwaka 2023/2024, Wizara imeendelea kushirikiana na Ofisi ya Rais - TAMISEMI na Sekta Binafsi kutoa mafunzo kuhusu uendelezaji wa zao la ngozi nchini. Wachunaji wa ngozi 213 na wataalam wa mifugo 16 wamejengewa uwezo kuhusu uchunaji bora wa ngozi unaozingatia mahitaji ya soko kutoka katika Mikoa mitano (5). Mheshimiwa Spika, Serikali imeendelea kuhamasisha Sekta Binafsi kuwekeza katika viwanda vya kusindika ngozi ambapo hadi Aprili, 2024 kuna viwanda vitatu (3) vinavyofanyakazi ambavyo ni: Himo Tanners and Planters (Kilimanjaro), ACE Leather (T) Ltd. (Morogoro) na Phiss Tanners (Pwani). Viwanda hivyo vinasindika jumla ya vipande 198,100 vya ngozi ya ng’ombe na 717,000 vya ngozi ya mbuzi na kondoo vyenye thamani ya Shilingi bilioni 21.5 (Kiambatisho Na. 12). Aidha, Wizara imefanikiwa kuweka mazingira wezeshi ya upatikanaji wa malighafi bora kwa kuwaunganisha wamiliki wa viwanda vya kusindika ngozi na wazalishaji wa ngozi. Pia, jumla vya vipande 10,550 vya ngozi ya ng’ombe na 409,229 vya kondoo na mbuzi vilivyosindikwa hadi ya hatua ya kati (wet blue) vimeuzwa katika nchi za Pakistan na Ethiopia kwa thamani ya Shilingi 860,315,600. Mheshimiwa Spika, katika mwaka 2023/2024 jumla ya jozi za viatu 3,028,700 zimezalishwa ikilinganishwa na jozi 2,927,500 zilizozalishwa mwaka 2022/2023. Ongezeko hilo limetokana kuongezeka kwa wajasiriamali wadogo na wa kati (SMEs) 151 wanaotengeneza bidhaa za ngozi pamoja na ongezeko la upatikanaji wa ngozi bora (Kiambatisho Na.13). Mheshimiwa Spika, katika mwaka 2023/2024, Wizara imeendelea na ujenzi na ukarabati wa minada 26 ya awali, upili na mpakani. Kati ya minada hiyo, minada saba (7) ya Mhunze (Kishapu), Gwandi (Chemba), Nyanguge (Magu), Buhungulwa (Kwimba), Mkongeni (Mvomero), Waso (Ngorongoro) na Kintinku (Manyoni) imekamilika. Aidha, minada 19 ipo katika hatua mbalimbali za utekelezaji. Kukamilika kwa ujenzi huu kutachangia kuboresha mazingira ya biashara ya mifugo na kupunguza upotevu wa maduhuli kupitia utoroshaji wa mifugo. Maji, Malisho na Vyakula vya Mifugo Mheshimiwa Spika, katika mwaka 2023/2024, Wizara kwa kushirikiana na Mamlaka za Serikali za Mitaa imefanikiwa kuendelea kuimarisha upatikanaji wa maji kwa mifugo ambapo imekamilisha ujenzi wa mabwawa matatu (3) ya Kongwa (Morogoro), Naalarami (Monduli) na Vinyenze (Kibaha) ambayo yanakadiriwa kuhifadhi wastani wa lita milioni 100 za maji na yana uwezo wa kunywesha mifugo 3,500 kwa siku kila moja. Mheshimiwa Spika, katika mwaka 2023/2024, Wizara kwa kushirikiana na Wizara ya Ardhi Nyumba na Maendeleo ya Makazi na Tume ya Taifa ya Mipango ya Matumizi ya Ardhi imetenga jumla ya hekta 81,625.9 za maeneo ya malisho katika vijiji 194 vya Mikoa ya Kigoma, Kagera, Mara, Mwanza, Simiyu, Tanga, Shinyanga, Singida, Rukwa, Arusha, Morogoro, Pwani, Iringa, Dodoma, Tabora na Njombe kupitia Mpango wa Matumizi Bora ya Ardhi na kufanya maeneo yaliyotengwa kufikia hekta 3,466,111.43 kutoka hekta ,384,485.5 mwaka 2022/2023. (Kiambatisho Na. ) Mheshimiwa Spika, Katika kuhakikisha maeneo ya malisho yaliyotengwa kwenye vijiji yanaendelezwa, Wizara kwa kushirikiana na Shirika la Tanzania People and Wildlife (TPW) imezijengea uwezo kamati 50 za usimamizi wa maeneo ya malisho katika vijiji 61, na kufanya tathmini, usimamizi na uendelezaji wa maeneo ya malisho kwenye Wilaya za Simanjiro (3), Babati (5), Monduli (22) Ngorongoro (2), Longido (25) Same (2) na Mwanga (2). Vilevile, Wizara imefanya kazi ya kuondoa vichaka na mimea vamizi kwenye maeneo ya malisho yenye ukubwa wa ekari 7,279 kwenye Vijiji 17 katika Wilaya za Monduli (4), Longido (11), Babati (1) na Simanjiro (1) pamoja na kuzuia mmomonyoko wa udongo kwenye maeneo ya malisho kwa kufukia makorongo yenye zaidi ya ukubwa wa kilomita 100 katika kongani ya Muriatata inayoundwa na vijiji vya Armanie, Engushai, Mundarara na Kiseriani katika Halmashauri ya Longido. Aidha, kwa kushirikiana na Shirika la Heifer International vikundi vya vijana na wanawake 769 vyenye jumla ya wana vikundi 15,453 vimejengewa uwezo sambamba na kuanzisha mashamba darasa ya malisho 161 katika mikoa ya Shinyanga, Geita, Mwanza, Mara, Kagera pamoja na Zanzibar. Mheshimiwa Spika, Wizara imeendelea kushiriki katika utatuzi wa Migogoro baina ya wafugaji na watumiaji wengine wa ardhi ili kuwezesha wafugaji kujikita katika ufugaji bora na wenye tija. Katika mwaka 2023/2024, jumla ya migogoro 14 inayohusu wafugaji na maeneo ya hifadhi, maeneo ya Serikali na taasisi, wakulima na Ranchi za Kampuni za Taifa (NARCO) imepokelewa ambapo kwa ushirikiano na Wizara za kisekta migogoro 8 imetatuliwa katika Mikoa ya Kagera (2), Morogoro (4), Mbeya (1) na Mara (1). Aidha, Rasimu ya mkakati wa kutafuta ufumbuzi wa kudumu wa migogoro baina ya wafugaji na watumiaji wengine wa ardhi imeandaliwa. Mheshimiwa Spika, katika mwaka 2023/2024, Wizara imeendelea kuongeza upatikanaji wa mbegu na malisho ya mifugo ambapo jumla ya tani 127.8 za mbegu za malisho aina ya nyasi na mikundekunde zimezalishwa kutoka mashamba ya serikali na Sekta Binafsi ikilinganishwa na tani 22.7 zilizozalishwa mwaka 2022/2023. Pia, Jumla ya marobota ya hei 267,695 yamevunwa kutoka katika mashamba ya Serikali na binafsi ikilinganishwa na marobota 248,209 mwaka 2022/2023. Vilevile, jumla ya tani 728.6 za saileji zimezalishwa katika mashamba ya Serikali na binafsi. Ongezeko hili limetokana na uwekezaji wa mashine, zana na vifaa shamba. Mheshimiwa Spika, katika kuimarisha upatikanaji wa malisho, jumla ya tani 38.9 za mbegu za malisho aina ya Napier iliyoboreshwa (Juncao) zilinunuliwa na kusambazwa katika maeneo ya Msomera tani 5, Kongwa Ranchi tani 20, Ruvu Ranchi tani 3.9, na tani 10 katika mikoa ya Morogoro, Pwani na Tanga. Aidha, Wizara inaendelea kutekeleza mpango wa mashamba darasa ya malisho 150 yenye ukubwa wa ekari 865 katika Halmashauri 71 ambapo jumla ya tani 5 za mbegu za nyasi aina ya Rhodes zimesambazwa katika Mikoa ya Morogoro , Dodoma, Iringa, Rukwa, Katavi, Kigoma, Kagera Geita, Shinyanga, Simiyu, Singida Pwani, Arusha, Manyara, Songwe, Ruvuma na Lindi. Rasilimali za Vyakula vya Mifugo Mheshimiwa Spika, Wizara kwa kushirikiana na Mamlaka za Serikali za Mitaa imefanya ukaguzi wa maeneo 250 ya kuzalisha, 416 ya kuuza na 81 ya kuhifadhi rasilimali za vyakula vya mifugo ambapo maeneo mapya 29 ya kuzalisha vyakula vya mifugo yamesajiliwa katika mikoa ya Arusha (5), Dar es Salaam (12), Morogoro (2), Pwani (7), Mwanza (1), Katavi (1) na Dodoma (1) Ili kuongeza ubora na usalama wa vyakula vya mifugo. Aidha, kaguzi hizo zimebaini ongezeko la viwanda vya kuzalisha vyakula vya mifugo kutoka 221 mwaka 2022/2023 hadi 250 mwaka 2023/2024. (Kiambatisho Na.15) Mheshimiwa Spika, katika mwaka 2023/2024, uzalishaji wa vyakula vya mifugo vilivyosindikwa umeongezeka kutoka tani 1,580,000 mwaka 2022/2023, hadi tani 1,880,000 mwaka 2023/2024, ambapo ongezeko hili limetokana na Serikali kuendelea kuhamasisha na kuweka mazingira wezeshi ya uwekezaji kwa Sekta Binafsi. Utafiti, Mafunzo na Huduma za Ugani wa Mifugo Utafiti Mheshimiwa Spika, katika mwaka 2023/2024, Wizara imeendelea kuratibu, kuwezesha na kusimamia shughuli za Utafiti wa Mifugo nchini ambapo imefanya tathmini katika vituo saba (7) vya Taasisi ya Utafiti wa Mifugo Tanzania (TALIRI) na uratibu wa Taasisi zingine kumi na moja (11) zinazofanya utafiti unaohusiana na Mifugo nchini. Lengo la Tathmini likiwa kubaini tafiti mbalimbali zinazofanyika pamoja na uzingatiwaji wa Sheria, Kanuni, Miongozo na utekelezaji wa Agenda ya Utafiti wa Mifugo nchini ya mwaka 2020-2025. Aidha, tafiti hizi zilizofanyika zimechangia katika utatuzi wa changamoto mbalimbali katika mnyororo wa thamani wa mifugo ikiwa ni pamoja na uboreshaji wa mbari za mifugo, udhibiti wa magonjwa ya mifugo, upatikanaji wa mbegu bora za malisho na uboreshaji wa malisho ya asili. Mafunzo Mheshimiwa Spika, katika mwaka 2023/2024, Wizara imeendelea kufanya uratibu katika vyuo vya Mafunzo ya Mifugo kumi na tatu (13) nchini ikihusisha tathmini ya mafunzo katika kampasi nane (9) zilizo chini ya Wakala ya Mafunzo ya Mifugo Tanzania (LITA) na vyuo Binafsi kumi na mbili (12). Lengo likiwa ni kuona uzingatiwaji wa utumiaji wa mitaala ya wizara, uwiano wa wakufunzi na wanafunzi, miundombinu ya kufundishia na kujifunzia. Tathmini hiyo ilibaini kuwa vyuo hivyo vinazingatia mitaala na miongozo (Maelezo ya kina kuhusu LITA yanapatikana ibara 86-88). Mheshimiwa Spika, katika mwaka 2023/24, Wizara kwa kushirikiana na Shirika la Kilimo Endelevu (Sustainable Agriculture Tanzania – SAT) inaendelea na zoezi la kuhuisha Mitaala mitatu (3) ya mifugo ambayo ni afya na uzalishaji wa mifugo, Teknolojia ya maabara za veterinari na usimamizi wa nyanda za malisho na udhibiti wa mbung’o. Lengo la zoezi hili ni kuwezesha vijana wanaosoma mafunzo ya mifugo kukidhi mahitaji muhimu ya wadau, mabadiliko ya teknolojia mbalimbali ikiwa ni pamoja na kukidhi soko la ajira. Mheshimiwa Spika, katika mwaka 2023/2024, Wizara kwa kushirikiana na Wizara ya Mambo ya nje, imeratibu na kuwezesha wanafunzi 69 kwenda nchini Israel kwa mafunzo ya mafunzo ya utarajali (Internship programme) kuhusu shughuli za ufugaji. Kati ya hao 12 kutoka Kampasi za LITA na 57 kutoka Vyuo vya Binafsi. Aidha, Wizara kwa kushirikiana na Wizara ya Kilimo kupitia mradi wa Tanzania Initiative for Preventing Aflatoxin Contamination (TANIPAC) imeendesha mafunzo ya Sumukuvu kwa Wakufunzi kutoka katika Vyuo 20 vikiwemo Kampasi Nane (8) chini ya LITA na Vyuo vya Binafsi 12 vinavyotumia Mtaala wa Wizara ya Mifugo na Uvuvi. Huduma za Ugani Mheshimiwa Spika, katika mwaka 2023/2024, Wizara imewezesha Mafunzo Rejea kwa Maafisa Ugani ,058 katika Kanda Nane (8) ikihusisha Mikoa 26 na Halmashauri 184. Aidha, Wizara kwa kushirikiana na Taasisi za Sekta binafsi, wadau wa maendeleo na Asasi zisizo za Kiserikali, imewapa mafunzo rejea jumla ya Wafugaji 250,000 wakiwemo wafugaji wa mfano 620 kupitia mradi wa TIP3 unaotekelezwa na Heifer International Tanzania ambapo lengo mahususi likiwa ni ufugaji wa Kibiashara na tija. Aidha Mafunzo yaliyotolewa ni pamoja na Utekelezaji wa Programu ya Jenga Kesho Iliyo Bora (Building a Better Tomorrow BBT); Uboreshaji wa Koosafu za mifugo, Udhibiti wa Magonjwa na tiba kwa mifugo; Matumizi ya mifumo ya TEHAMA katika ugani (MIMIS, M-Kilimo na Ugani Kiganjani); Upatikanaji, Uhifadhi na Uendelezaji wa Maeneo ya Malisho na Vyakula vya mifugo. Mheshimiwa Spika, katika mwaka 2023/2024, Wizara kwa kushirikiana na wadau wa Sekta imeendelea kusambaza teknolojia za ufugaji bora, uzalishaji, usindikaji wa mazao yatokanayo na mifugo, hifadhi ya malisho pamoja na upatikanaji wa masoko kupitia maonesho na maadhimisho mbalimbali. Aidha, jumla ya wadau 67,832 wamefikiwa kupitia maonesho ya Kimataifa ya Biashara – Saba Saba, maadhimisho ya wakulima - Nane Nane na Maadhimisho ya Siku ya Chakula Duniani. Pia, jumla ya vipeperushi 4,279 na vitabu 290 vya ufugaji bora wa mifugo vilisambazwa kwa wadau. Udhibiti wa Magonjwa ya Mifugo Upatikanaji na Usambazaji wa Chanjo Mheshimiwa Spika, katika mwaka 2023/24, ili kudhibiti magonjwa ya mifugo nchini, jumla ya dozi za chanjo 695,978,188 zimetumika ambapo kati ya hizo, dozi 520,153,000 zimeingizwa kutoka nje ya nchi na dozi 175,825,188 zimezalishwa ndani ya nchi kwa ajili ya kuchanja magonjwa 13 ya kipaumbele. Kati ya dozi hizo zilizozalishwa nchini, dozi 62,173850 zimetengenezwa na Wakala ya Maabara ya Veterinari Tanzania (TVLA) na dozi 113,651,338 zimezalishwa na Sekta Binafsi. Uchanjaji wa Mifugo Mheshimiwa Spika, katika mwaka 2023/2024, Wizara, kwa kushirikiana na Mamlaka za Serikali za Mitaa na wadau wengine imeendelea kudhibiti magonjwa ya mifugo kupitia uchanjaji, uogeshaji mifugo na utoaji elimu kuhusu udhibiti wa magonjwa ya mifugo. Hadi kufikia Aprili, 2024, jumla ya dozi 616,070,986 zimetumika kuchanja mifugo dhidi ya magonjwa 13 ya kipaumbele ambayo ni: Kimeta kwa ng’ombe mbuzi na kondoo dozi 1,521,495; Kichaa cha mbwa na paka dozi 991,346; Homa ya Mapafu ya Ng’ombe dozi 5,734,881; Ugonjwa wa Miguu na Midomo (FMD) ng’ombe dozi 2,523,786; Sotoka ya Mbuzi na Kondoo dozi 3,780,210; Mdondo dozi 296,479,000; Gumboro dozi 220,829,000; Ndigana Kali dozi 95,681 na Mahepe (Marecks) dozi 61,243,770; Chambavu (BQ) dozi 883,100; Ugonjwa wa Kutupa Mimba (Brucellosis) dozi 53,975; Mapele ya Ngozi (LSD) dozi 106,011 na Ndui ya Kuku (Fowl pox) dozi 21,828,713 (Kiambatisho Na.16). Aidha, uchanjaji wa mifugo umesaidia kupungua kwa matukio ya magonjwa yanayovuka mipaka kutoka asilimia 3.5, mwaka 2022/2023 hadi asilimia 2.5, mwaka 2023/2024 na kuiwezesha Tanzania kukidhi matakwa ya biashara ya mifugo na mazao yake kulingana na matakwa ya Shirika la Afya ya Wanyama Duniani (WOAH), Shirika la Chakula na Kilimo la Umoja wa Mataifa (FAO) na Shirika la Biashara Duniani (WTO). Ujenzi wa Majosho na Uogeshaji wa Mifugo Mheshimiwa Spika, katika mwaka 2023/2024, ili kudhibiti magonjwa yaenezwayo na kupe, mbung’o na wadudu wengine, Wizara ilipanga kujenga jumla ya majosho 246 yenye thamani ya Shilingi 5,658,000,000 katika Halmashauri 65, fedha hizi zilihamishiwa kwenye Halmashauri ili kuwezesha ufanisi, tija na umiliki wa miradi kwa Halmashauri (Kiambatisho Na.17). Aidha, uogeshaji wa mifugo unaendelea ambapo hadi kufikia Aprili, 2024, jumla ya michovyo 1,342,932,142 ya mifugo imefanyika ikiwemo michovyo ya ng’ombe 660,725,421, mbuzi 453,142,239, kondoo 201,975,117 na punda 27,089,365. Michovyo hii ni sawa na asilimia 75 ya lengo la michovyo bilioni 1.8 kwa mwaka 2023/24. Mheshimiwa Spika, katika mwaka 2023/2024, Wizara imeendelea kulinda afya ya jamii dhidi ya madhara yatokanayo na magonjwa yanayoambukiza kutoka kwa wanyama kwenda kwa binadamu, ambapo imekagua jumla ya mifugo 8,320,065 (ng’ombe 816,375 mbuzi 493,872, kondoo 182,014, nguruwe ,592 na kuku 6,620,252). Aidha, jumla ya ng’ombe 12,840, mbuzi na kondoo 198,374, ngamia 10 wamekaguliwa na kusafirishwa nje ya nchi. Vilevile, mifugo 78,120 wakiwemo ng’ombe 5122, mbuzi na kondoo 72,819, ngamia 16 na nguruwe 163 wamekaguliwa na kuingizwa nchini kwa ajili ya uzalishaji. Pia, Wizara inaendelea kutumia mfumo wa utoaji wa taarifa kwa kutumia simu janja (EMA-i) ambao umewezesha utoaji wa taarifa za matukio ya magonjwa kwa wakati katika Halmashauri 114. Mfumo huu umewezesha ufuatiliaji wa magonjwa ambapo taarifa zinaonesha kupungua kwa matukio ya magonjwa yanayovuka mipaka kutoka asilimia 3.5 mwaka 2022/2023 hadi asilimia 2.5 mwaka 2023/2024. Baraza la Veterinari Tanzania Mheshimiwa Spika, katika mwaka 2023/2024, Serikali kupitia Baraza la Veterinari Tanzania, imefanya ukaguzi wa vituo 837 vya kutolea huduma za afya ya wanyama katika Halmashauri 66. Aidha, vyuo vitatu (3) vya mafunzo ya afya na uzalishaji wa wanyama ambavyo ni Chuo cha Sayansi na Teknolojia cha Afya Chato (Geita), Taasisi ya Mafunzo ya Kilimo Igabiro (Kagera) na KARUCO (Kagera) vimekaguliwa. Mheshimiwa Spika, katika mwaka 2023/2024, Wizara kupitia Baraza la Veterinari Tanzania limesajili madaktari wa wanyama 25 kati ya 70 waliotarajiwa kusajiliwa na kufanya idadi yao kufikia 956 ambapo wanaume ni 852 na wanawake ni 104. Aidha, wataalam wasaidizi 377 wa afya ya wanyama wameandikishwa na kufanya idadi yao kufikia 5,418 ambapo kati yao wanaume ni 3,663 na wanawake ni 1,755. Vile vile, leseni 35 zimetolewa kwa wakaguzi wa nyama, wahimilishaji na wataalam wa maabara na kufanya wakaguzi wa nyama kufikia 933, wahimilishaji 85 na wataalam wa maabara 82. Pia, vituo 139 vya kutolea huduma za afya ya wanyama vilisajiliwa na kufanya jumla ya vituo vilivyosajiliwa kufikia 2,479. Mheshimiwa Spika, katika mwaka 2023/2024, Wizara kupitia Baraza la Veterinari linaendelea kusimamia mafunzo ya uanagenzi kwa wahitimu wa shahada ya udaktari wa Wanyama. Aidha, jumla ya madaktari wa Wanyama wahitimu 162 wanaendelea na mafunzo hayo katika vituo 66 vilivyopo katika maeneo mbalimbali ndani ya Tanzania bara na Zanzibar. Pia, mitihani ya kuandikishwa imefanyika kwa wahitimu 965 wa stashahada ya afya na uzalishaji wa Wanyama kwa ajili ya kupata sifa ya kuandishwa na kuweza kutoa huduma za afya ya mifugo. D. TAASISI ZILIZO CHINI YA SEKTA YA MIFUGO Mheshimiwa Spika, katika mwaka 2023/2024, Wizara imeendelea kutekeleza majukumu yake kupitia Taasisi zake sita ambazo ni Bodi ya Nyama Tanzania (TMB), Bodi ya Maziwa Tanzania (TDB), Kampuni ya Ranchi za Taifa (NARCO), Taasisi ya Utafiti wa Mifugo Tanzania (TALIRI), Wakala ya Mafunzo ya Mifugo (LITA), na Wakala ya Maabara ya Veterinari (TVLA). Taasisi hizi zimewezesha upatikanani wa huduma kwa wadau wa Sekta kwa haraka ikiwa ni pamoja na upatikanaji wa teknolojia na utatuzi wa changamoto katika mnyororo wa thamani wa Mifugo. Baadhi ya kazi na majukumu yaliyotekelezwa na Taasisi hizo ni kama ifuatavyo; Kampuni ya Ranchi za Taifa Mheshimiwa Spika, Katika mwaka 2023/2024 Kampuni ya Ranchi za Taifa (NARCO) iliweza kuzalisha ndama 1,361; kusambaza mitamba 201 kwa wafugaji ili kuboresha kosaafu za mifugo; kuzalisha na kuuza tani 186 za nyama; kunenepesha na kuchinja ng’ombe 1,534; kufyeka na kuondoa vichaka hekta 445 katika Ranchi za Kongwa, Ruvu na West Kilimanjaro kwa ajili ya kuruhusu ukuaji wa malisho; kuzalisha jumla ya robota 52,500 za malisho; kuwezesha kutoa ushauri wa kitaalamu kwa wafugaji 276 katika vijiji vinavyozunguka Ranchi za NARCO; na kutoa mafunzo kwa vitendo kwa wanafunzi 505 kutoka katika Vyuo vya Mafunzo ya Mifugo nchini. Bodi ya Nyama ya Tanzania Mheshimiwa Spika, katika mwaka 2023/24, Wizara kupitia Bodi ya Nyama Tanzania (TMB) imeendelea kusimamia, kuratibu na kuendeleza shughuli mbalimbali zinazofanyika katikaTasnia ya nyama nchini. Katika kutekeleza jukumu hilo, hadi kufikia Aprili, 2024, Bodi imefanya jumla ya kaguzi 8,701 kwa wadau mbalimbali wanaofanya shughuli za uzalishaji katika mnyororo wa thamani wa nyama. Idadi hiyo ni sawa na asilimia 96.68 ya lengo la mwaka wa 2023/2024 la kukagua wadau 9,000. Aidha, ukaguzi na Utambuzi huo umefanyika katika mikoa 18 ya Dodoma, Morogoro, Iringa, Tabora, Shinyanga, Kigoma, Mwanza, Kagera, Mara, Dar-es-salaam, Pwani, Mtwara, Mbeya, Ruvuma. Songwe, Arusha, Kilimanjaro na Tanga. Ukaguzi huo umekuwa ukifanyika kwa lengo la kuhakikisha nyama na bidhaa zake zinazoingia sokoni zinakuwa bora na salama ili kulinda afya za watumiaji wa bidhaa hizo. Mheshimiwa Spika, katika mwaka 2023/2024, katika kuhakikisha biashara ya nyama inaratibiwa na wahusika wanatambulika, Wizara kupitia Bodi ya Nyama Tanzania imesajili jumla ya wadau wapya 3,038 hadi kufikia Aprili, 2024. Idadi hiyo inajumuisha wazalishaji wa mifugo 66, wafanyabiashara wa mifugo 141, minada 12, machinjio 56, magari maalumu ya kubeba nyama 208, wasindikaji na wasambazaji wa nyama 55, maduka na maeneo ya kufanyia biashara ya nyama 2,396. Wadau hawa 3,038 waliosajiliwa ni sawa na asilimia 67.12 ya lengo la mwaka 2023/2024 la kusajili jumla ya wadau 4,527. Aidha, kufikia Aprili, 2024, Bodi imehuisha usajili wa wadau 3,594 kati ya lengo la kuhuisha wadau 4,542. Idadi hiyo ya wadau ni sawa na asilimia 79.13 ya malengo ya mwaka. Mheshimiwa Spika, katika mwaka 2023/2024, ili kuhakikisha nyama na bidhaa zake zinazoingia sokoni zinakuwa bora, salama na kulinda afya za watumiaji pamoja na kuongeza thamani ya nyama, Bodi imeendesha mafunzo kwa wasindikaji na wauzaji wa nyama wapatao 10,175, ambao ni sawa na asilimia 84.16 ya lengo la kuwafikia wadau 12,090 Mafunzo hayo yalitolewa katika mikoa 18 ya Dodoma, Morogoro, Iringa, Tabora, Shinyanga, Kigoma, Mwanza, Kagera, Mara, Dar-es-salaam, Pwani, Mtwara, Mbeya, Ruvuma, Songwe, Arusha, Kilimanjaro na Tanga. Bodi ya Maziwa Mheshimiwa Spika, katika mwaka 2023/2024, Wizara kupitia Bodi ya Maziwa Tanzania (TDB) imeendelea kusimamia, kuratibu na kuendeleza Tasnia ya Maziwa nchini ambapo imefanya ukaguzi kwa wafanyabiashara 867 kati ya 1,200 waliolengwa sawa na asilimia 72.3 katika Kanda ya Mashariki 327, Kanda ya Kaskazini 102, Kanda ya Kati 165, Kanda ya Ziwa 121 na Kanda ya Nyanda za Juu Kusini 152 na hatua stahiki zilichukuliwa kwa mujibu wa sheria na kanuni kwa wale waliokiuka sheria. Mheshimiwa Spika, katika mwaka 2023/2024, Bodi pia imesajili jumla ya wadau 4 1 1 wa maziwa kati ya 400 waliolengwa sawa na asilimia 103 wakiwemo wazalishaji 148, wasindikaji 52, wafanyabiashara 89, waingizaji 24 wa maziwa nchini, wauzaji wanne ( 4 ) wa maziwa nchi za nje, wasambazaji tisa ( 9), wakusanyaji 12, maghala 48 ya kuhifadhia maziwa, wauzaji watatu (3)wa pembejeo zinazohusika na uzalishaji maziwa, wachuuzi 14 na wasafirishaji nane (8) wa maziwa. Katika zoezi hilo, elimu kuhusu Sheria ya Tasnia ya maziwa na Kanuni zake ilitolewa. Mheshimiwa Spika, katika mwaka 2023/2024, vilevile, Bodi imetoa mafunzo kwa wadau wa maziwa 1,040 kati ya 2,000, sawa na asilimia 52 ya waliolengwa wakiwemo wafugaji 655 wa ng’ombe wa maziwa, wasafirishaji 85 wa maziwa, wasindikaji 64 wa maziwa, wauzaji 175 wa maziwa na wasimamizi 61 wa vituo vya kukusanyia maziwa katika mikoa ya Mwanza, Mbeya, Dodoma, Kilimanjaro, Arusha na Tanga. Wakala ya Maabara ya Veterinari (TVLA) Mheshimiwa Spika, katika mwaka 2023/ , Wakala ya Maabara ya Veterinari (TVLA) kupitia Taasisi ya kuzalisha chanjo (TVI) iliyopo Kibaha mkoani Pwani imezalisha na kusambaza chanjo za mifugo dozi 62,173,850 dhidi ya magonjwa mbalimbali ya kipaumbele kama ifuatavyo: dozi 689,100 za kimeta, dozi 133,250 za Chambavu, dozi 1,650 za Ugonjwa wa Kutupa Mimba, dozi 1,367,500 za Homa ya Mapafu ya Ngombe, dozi 289,400 za Homa ya Mapafu ya Mbuzi, dozi 357,250 za mchanganyiko wa Kimeta na Chambavu na dozi 59,335,700 za Mdondo. Aidha, katika mwaka 2023/2024, Wakala ya Maabara za Veterinari imefanya uchunguzi wa magonjwa ya wanyama kwenye sampuli 21,667, Kuhakiki ubora wa vyakula vya mifugo kwenye sampuli 2,550 na kutoa vibali 54 vya kuingiza viuatilifu vya mifugo nchini Mheshimiwa Spika, katika mwaka 2023/2024, Wizara imeendelea kuboresha miundombinu ya kiwanda cha uzalishaji chanjo kwa kuweka mtandao wa intaneti ya mkongo wa Taifa na kufunga vifaa vya kisasa vya maabara. Aidha, Serikali imeanza ujenzi wa jengo la kisasa la maabara kwa ajili ya uzalishaji wa chanjo za magonjwa yasababishwayo na virusi. Pia, Serikali imeendelea na Utafiti wa chanjo mbili ambazo ni Ugonjwa wa Kichaa cha Mbwa na Sotoka ya Mbuzi na Kondoo ambao hadi sasa upo katika hatua mbalimbali. Taasisi ya Utafiti wa Mifugo Tanzania (TALIRI) Mheshimiwa Spika, katika mwaka 2023/2024, TALIRI imeendelea kufanya tafiti za kuboresha mbari za mifugo na malisho ambapo jumla ya miradi 54 ya utafiti inaendelea kutekelezwa. Aidha, matokeo ya tafiti hizo ni kuibuliwa na kusambazwa kwa teknolojia, ambapo jumla ya mifugo iliyoboreshwa 268 ilizalishwa wakiwemo ng’ombe chotara wa nyama ambao wana sifa ya ukuaji wa haraka na uzalishaji wa nyama nyingi, ng’ombe chotara wa maziwa, wenye uwezo wa kuzalisha hadi lita 15 za maziwa kwa siku, na mbuzi wa kuzalisha nyama na maziwa (dual purpose). Kati ya mifugo hiyo iliyozalishwa, 120 ilisambazwa katika mikoa ya Dodoma (Dodoma Jiji, Bahi, Mpwapwa na Kongwa), Tanga (Muheza na Tanga Jiji); Mbeya (Mbeya Jiji); Pwani (Mkuranga), Dar-es-Salaam (Ilala), Arusha (Longido na Meru) na Morogoro (Morogoro DC). Mifugo hii inasambazwa kwa ajili ya uboreshaji wa makundi ya mifugo ya wafugaji katika maeneo mbalimbali ya nchi. Mheshimiwa Spika, Wizara kupitia TALIRI inaendelea kuhifadhi na kutunza mbari za mifugo ya asili yenye sifa maalumu zikiwemo ukuaji, uhimilivu wa magonjwa na uzalishaji kwa ajili ya utafiti. Katika mwaka 2023/2024, jumla ya mbuzi 51 na kondoo 83 wenye sifa maalumu walizalishwa. Aidha, jumla ya mbuzi 188 na kondoo 71 chotara walizalishwa ambapo mbuzi 122 na kondoo 56 chotara walisambazwa katika mikoa ya Kilimanjaro (Siha), Dodoma (Dodoma Jiji, Mpwapwa na Bahi); Pwani (Kisarawe na Mkuranga); Mbeya (Mbeya Jiji); Dar-es-Salaam (Ilala) na Arusha (Longido na Meru). Mheshimiwa Spika, tathmini ya uzalishaji wa kuku wa asili walioboreshwa aina ya Horasi unafanyika kupitia mradi wa Tropical Poultry Genetic Solution (TPGS) ambapo jumla ya mayai 5,032 yalinunuliwa kutoka kwa wafugaji na vifaranga 3,042 vimetotolewa na kutunzwa katika kituo cha TALIRI Naliendele. Aidha, zoezi la uzalishaji na uchaguzi wa kuku wenye sifa bora miongoni mwa kuku jamii ya horasi linaendelea kwa lengo la kupata kizazi chenye sifa bora kwa ajili ya kusambaza kwa wafugaji nchi nzima. Jamii hii ya kuku ina uwezo wa kuzalisha nyama na mayai kwa kiwango sawa au kinachokaribia cha kuku wa kigeni. Mheshimiwa Spika, TALIRI inaendelea kufanya utafiti, uzalishaji na usambazaji wa teknolojia bora za malisho na mbegu za malisho ambapo jumla ya kilo 5,298 za mbegu za nyasi (punje) zimezalishwa na kilo 2,451 zimesambazwa; kilo 1,372 za mbegu za nyasi (vipando) zimezalishwa na kilo 918.5 zimesambazwa katika mikoa mbalimbali nchini. Aidha, Taasisi imezalisha jumla ya marobota 24,398 ya nyasi kavu (hay) na marobota 17,824 yaliuzwa kwa wadau wa mifugo katika mikoa ya Mwanza, Dodoma, Mbeya na Iringa. Pia, Wizara kupitia TALIRI imekamilisha usajili wa aina tano (5) za mbegu za malisho na kupata ithibati kutoka Taasisi ya Kuthibiti Ubora wa Mbegu Tanzania (Tanzania Official Seed Certification Institute -TOSCI). Mheshimiwa Spika, Wizara kupitia TALIRI imeanzisha Kituo cha Utafiti wa Mifugo Kanda ya Magharibi kilichopo katika Halmashauri ya Nsimbo mkoani Katavi ambapo maandalizi mbalimbali ya kuanza utekelezaji wa shughuli za utafiti ikiwemo ununuzi wa vifaa shamba na ujenzi wa miundombinu yanaendelea. Aidha, lengo la kuanzisha kituo hicho ni kuhakikisha wadau katika kanda zote za kiikolojia nchini wananufaika na matokeo ya tafiti za mifugo zinazofanywa na TALIRI. Wakala ya Mafunzo ya Mifugo (LITA) Mheshimiwa Spika, Wakala ya Mafunzo ya Mifugo (LITA) imeendelea kuimarisha Kampasi za mafunzo ambapo katika mwaka 2023/2024 imekamilisha ujenzi wa kumbi mbili (2) za mihadhara, zenye uwezo wa kuchukua wanafunzi 250 kila moja, katika Kampasi za Morogoro na Mpwapwa. Aidha, ufungaji wa viti 150 katika awamu ya kwanza umekamilika kwenye kumbi mpya za mihadhara katika Kampasi ya Mabuki. Vilevile, utekelezaji wa miradi mipya ya ujenzi wa kumbi tatu (3) za mihadhara, hostel tano (5) za wanafunzi na jengo moja la utawala umeanza katika kampasi za Tengeru, Kikulula, Buhuri, Madaba na Kampasi mpya ya Songwe. Mheshimiwa Spika, katika mwaka 2023/2024, LITA imedahili wanafunzi 4,454 katika ngazi ya Astashahada na Stashahada katika kampasi nane (8) za Wakala ukilinganisha na wanafunzi 4,036 waliodahiliwa katika mwaka wa masomo 2022/2023. Idadi hiyo ni ongezeko la wanafunzi 418, sawa na ongezeko la asilimia 10. Mheshimiwa Spika, katika mwaka 2023/24, Wakala imeendesha mafunzo ya kuwajengea uwezo wadau mbalimbali katika Sekta ya Mifugo ambapo Mafunzo ya usindikaji wa maziwa kwa wajasiriamali 16 kutoka Taasisi ya Dodoma Halisi yamefanyika katika Kampasi ya Mpwapwa; Mafunzo rejea ya ufugaji bora wa ng’ombe wa maziwa yamefanyika kwa wanufaika 556 waliojumuisha wafugaji na maafisa ugani wa mifugo kupitia mradi wa Maziwa Faida kwa ufadhili wa Serikali ya Ireland katika Kampasi ya Buhuri Tanga; Mafunzo rejea kwa wakufunzi 28 na watafiti sita (6) juu ya mbinu sahihi za utoaji wa mafunzo ya muda mfupi na huduma za ushauri kwa wafugaji na wadau wengine katika Kampasi ya LITA Buhuri; na Mafunzo ya afya na uzalishaji wa Mifugo kwa wahudumu wa mifugo jamii (WAMIJA) 21 katika kampasi ya LITA Tengeru. Aidha, kaya za wafugaji 2,719 zimefikiwa na kupewa huduma za ushauri na wanafunzi wa Kampasi zote za LITA kupitia somo la outreach na mafunzo kwa vitendo uwandani. SEKTA YA UVUVI Hali Halisi ya Sekta ya Uvuvi Mheshimiwa Spika, katika mwaka 2023/2024, Sekta ya Uvuvi imeendelea kuwa miongoni mwa Sekta muhimu za kiuchumi nchini zinazochangia katika Pato la Taifa. Sekta ya Uvuvi inajumuisha shughuli za uvuvi katika maji ya asili, ukuzaji viumbe maji na uhifadhi wa bahari na maeneo tengefu. Katika mwaka 2022, Sekta ya Uvuvi ilikua kwa asilimia 1.9 na ilichangia asilimia 1.8 katika Pato la Taifa. Aidha, Sekta inatoa ajira kwa watanzania zaidi ya milioni 6.0 pamoja na ajira za moja kwa moja kwa wavuvi 198,475 na wakuzaji viumbe maji 35,986. Uzalishaji uliofanywa na waajiriwa hawa umewezesha familia kupata kipato pamoja na kuongeza usalama wa chakula na lishe ambapo Sekta huchangia asilimia 30 ya protini inayotokana na wanyama. Pia, inakadiriwa kwamba, kwa wastani, kila mtanzania anakula kiasi cha kilo 7.9 kwa mtu kwa mwaka. Mheshimiwa Spika, hadi kufikia Aprili, 2024, Sekta ya Uvuvi imezalisha jumla ya tani 472,579.34 za mazao ya uvuvi. Kati ya hizo, tani 429,168.39 zilivunwa kwenye maji ya asili na tani 43,410.95 ni kutoka ukuzaji viumbe maji. Kufuatia uzalishaji huo, jumla ya tani 41,271.07 za mazao ya uvuvi na samaki hai 134,572 wa mapambo ziliuzwa nje ya nchi. Aidha, katika kipindi hiki jumla ya tani 12.90 za samaki na bidhaa za uvuvi zimeingizwa nchini. Vilevile, Sekta inahifadhi rasilimali za uvuvi na kuendeleza utalii wa fukwe kupitia Kitengo cha Hifadhi za Bahari na Maeneo Tengefu (MPRU) kinachosimamia hifadhi tatu (3) za bahari na maeneo tengefu 15. Mheshimiwa Spika, katika mwaka 2023/2024, Wizara imefanikiwa kuendeleza miundombinu ya uvuvi ikiwemo ujenzi wa Bandari ya Uvuvi Kilwa Masoko (Lindi); ujenzi wa masoko saba (7) ya mazao ya uvuvi; mialo mitatu (3) ya kupokelea samaki; kukamilisha ujenzi wa vituo vinne (4) vya ukuzaji viumbe maji; kukamilisha ujenzi wa ofisi za vituo vitatu (3) vya ulinzi na usimamizi wa rasilimali za uvuvi; kufanya upembuzi yakinifu wa vituo vinne (4) vya ukuzaji viumbe maji; kukamilisha ujenzi wa kituo cha kusambaza teknolojia za uvuvi na ukuzaji viumbe maji; na kufanya upembuzi yakinifu wa ujenzi wa soko la samaki Kigamboni. Aidha, miundombinu hii itaimarishwa kwa kujenga mitambo ya kuhifadhia mazao ya uvuvi kama vile vyumba vya ubaridi na mitambo ya kuzalisha barafu. Vilevile, Serikali imeendelea na ujenzi wa mashamba darasa katika Halmashauri sita (6) nchini. MAPITIO YA UTEKELEZAJI WA MPANGO NA BAJETI KWA MWAKA 2023/24 – SEKTA YA UVUVI Bajeti iliyoidhinishwa kwa Matumizi ya Kawaida na Maendeleo - Sekta ya Uvuvi Mheshimiwa Spika, katika mwaka wa fedha 2023/2024, Wizara kupitia Fungu 64 ilitengewa jumla ya Shilingi 183,874,156,000. Kati ya fedha hizo, Shilingi 49,462,296,000 ni kwa ajili ya Matumizi ya Kawaida na Shilingi 134,411,860,000 ni kwa ajili ya kutekeleza miradi ya maendeleo. Hadi Aprili, 2024, jumla ya Shilingi 103,173,799,111.45 zimetolewa, sawa na asilimia 56.1 ya fedha zilizotengwa. Matumizi ya Kawaida Mheshimiwa Spika, katika mwaka wa fedha 2023/2024 Fungu 64 lilitengewa jumla ya Shilingi 49,462,296,000 ambapo, Shilingi 15,368,951,000 ni kwa ajili ya Mishahara ya Watumishi wa Wizara (PE) na Shilingi 34,093,345,000 ni kwa ajili ya Matumizi Mengineyo (OC). Hadi Aprili, 2024, jumla ya Shilingi 21,965,932,353.90 zimetolewa, sawa na asilimia 44.4 kwa ajili ya Matumizi ya Kawaida ambapo Shilingi 11,207,887,242.90 ni fedha za mishahara ya watumishi (PE) na Shilingi 10,758,045,111.00 ni fedha za matumizi mengineyo. Matumizi ya Bajeti ya Maendeleo Mheshimiwa Spika, katika mwaka 2023/2024, Wizara kupitia Fungu 64 ilitengewa kiasi cha Shilingi 134,411,860,000 kwa ajili ya kutekeleza miradi ya maendeleo ikiwa ni fedha za ndani na nje. Kati ya fedha hizo Shilingi 110,682,025,000 ni fedha za ndani na Shilingi 23,729,835,000 ni fedha za nje. Hadi Aprili, 2024, jumla ya Shilingi 81,207,866,757.55, sawa na asilimia 60.4 kutoka vyanzo vya ndani na nje, zimetumika. Makusanyo ya Maduhuli ya Sekta ya Uvuvi Mheshimiwa Spika, katika mwaka wa fedha 2023/2024, Wizara ilipanga kukusanya Shilingi 41,000,000,000, kupitia Fungu 64. Hadi kufikia Aprili, 2024, Shilingi 24,667,345,822.65, sawa na asilimia 60.16, ya lengo la mwaka zilikusanywa kupitia Sekta ya Uvuvi, ambayo pia ni sawa na asilimia 80.2 ya lengo la kukusanya Shilingi 30,750,000,000 hadi Aprili, 2024 (Kiambatisho Na. 18). Aidha, miongoni mwa sababu za kutofikia lengo ni pamoja na kupungua kwa malighafi kwenye viwanda vya kuchakata samaki kutokana na kuimarika kwa biashara ya samaki katika soko la ndani. Mheshimiwa Spika, fedha hizi zimekusanywa kutoka vyanzo vifuatavyo: leseni za kusafirisha samaki na mazao yake nje ya nchi (Export Licences); leseni za uingizaji mazao ya uvuvi ndani ya nchi (Import Licences); mrabaha wa kusafirisha mazao ya uvuvi nje ya nchi (Export Royalty); mrabaha wa kuingiza mazao ya uvuvi nchini (Import Royalty); leseni za uvuvi katika Ukanda wa Uchumi wa Bahari Kuu; tozo ya maabara; leseni za uvuvi wa kambamiti; kibali cha kusafirisha mazao ya uvuvi ndani ya nchi (movement permit); mauzo ya vifaranga vya samaki; na faini kwa makosa mbalimbali ya ukiukwaji wa Sheria za uvuvi. Mheshimiwa Spika, katika mwaka 2023/2024, Sekta ya Uvuvi, Fungu 64 imetekeleza maeneo saba (7) ya kipaumbele ambayo utekelezaji wake umezingatia Dira ya Taifa ya Maendeleo (2025); Mpango wa Maendeleo wa Taifa wa Miaka Mitano (FYDP III 2021/2022 – 2025/2026); Ilani ya Chama Cha Mapinduzi kwa ajili ya Uchaguzi Mkuu wa Mwaka 2020; na Mpango Kabambe wa Sekta ya Uvuvi 2021/2022 – 2036/2037. Aidha, utekelezaji umezingatia Sera, Sheria na Kanuni za Sekta ya Uvuvi ili kuifungamanisha Sekta na dhana ya Uchumi wa Buluu, hususan matumizi endelevu ya rasilimali za uvuvi ikiwemo uvuvi kwenye maji ya asili na ukuzaji viumbe maji. Utekelezaji wa vipaumbele hivi umewezesha Sekta kupata mafanikio na matokeo ambayo yameelezwa katika hotuba yangu. Aidha, vipaumbele hivyo ni pamoja na: - Kufanya mapitio ya Sera, Sheria na Kanuni za Sekta ya Uvuvi; Kuimarisha taasisi za uvuvi ili kuongeza ushiriki katika Uchumi wa Buluu; Kuimarisha uwezo wa uvuvi katika bahari kuu; Kuimarisha ulinzi na usimamizi wa rasilimali za uvuvi; Kuongeza uwekezaji katika miundombinu ya uvuvi na ukuzaji viumbe maji; Kuimarisha uthibiti wa ubora wa mazao ya uvuvi na masoko; na Kuimarisha huduma za ugani wa uvuvi na ukuzaji viumbe maji. Sera, Sheria na Kanuni katika Sekta ya Uvuvi Mheshimiwa Spika, katika mwaka 2023/2024, Wizara imeendelea kusimamia utekelezaji wa Sera ya Taifa ya Uvuvi ya Mwaka 2015 kupitia sheria na kanuni mbalimbali za Sekta ya Uvuvi. Aidha, Wizara imekamilisha kuandaa mapendekezo ya marekebisho ya Sheria ya Usimamizi na Uendelezaji Uvuvi wa Bahari Kuu, Sura Na. 388 na Sheria ya Taasisi ya Utafiti wa Uvuvi Tanzania, Sura 280, ambazo ziliwasilishwa Ofisi ya Mwanasheria Mkuu wa Serikali na kupitishwa na Kamati ya Baraza la Mawaziri. Pia, Wizara imeandaa rasimu ya Kanuni za Ukuzaji Viumbe Maji ambayo imepitiwa na wadau mbalimbali na tayari rasimu hiyo imewasilishwa Ofisi ya Mwanasheria Mkuu wa Serikali kwa uhakiki na kupata maoni yake. Vilevile, Wizara inaendelea na mapitio ya Kanuni za Uvuvi za mwaka 2009. Mheshimiwa Spika, katika kuimarisha usimamizi wa rasilimali za uvuvi Wizara imekamilisha andiko la kuanzisha Mamlaka ya Uvuvi na Ukuzaji Viumbe Maji ambayo itakuwa na jukumu la kuendeleza, kusimamia, kudhibiti na kuhifadhi rasilimali za uvuvi na ukuzaji viumbe maji. Hatua hii inalenga kuondoa shughuli za operesheni na usimamizi wa kila siku wa rasilimali za uvuvi ili Wizara ifanye kazi za kusimamia na kuratibu uteklezaji wa Sera ya Uvuvi. Uzalishaji, Usimamizi na Biashara ya Mazao ya Uvuvi na Viumbe Maji Mheshimiwa Spika, Wizara imeendelea kusimamia shughuli za uvuvi na ukuzaji viumbe maji kwa lengo la kuwezesha wadau kufanya uzalishaji na biashara ya mazao ya uvuvi kwa ufanisi ili kuchangia Pato la Taifa, lishe, usalama wa chakula na ajira. Katika kuendela kusimamia jukumu hili, katika mwaka 2023/2024, Wizara imetekeleza afua mbalimbali kama ifuatavyo:- Uzalishaji wa Samaki katika Maji ya Asili na Biashara ya Mazao ya Uvuvi Mheshimiwa Spika, hadi kufikia Aprili, 2024, jumla ya tani 472,579.34 za samaki, zenye thamani ya Shilingi trilioni 2.94, zilivunwa ikilinganishwa na tani 426,555.46 za samaki, zenye thamani ya Shilingi trilioni 2.86, zilizokuwa zimevunwa katika kipindi kama hiki, mwaka 2022/2023. Ongezeko hilo (asilimia 0.61) lilichangiwa na kuongezeka kwa nguvu ya uvuvi (idadi ya wavuvi, aina na idadi ya vyombo vya uvuvi). Aidha, kati ya tani 429,168.39 zilizovunwa kwenye maji ya asili, tani 265,412.19, sawa na asilimia 61.8 zilivunwa kutoka Ziwa Victoria; tani 78,130.12 (18.2%) kutoka Ziwa Tanganyika; 57,590.12 (13.4%) Ukanda wa Bahari ya Hindi; tani 10,340.88 (2.4%) Ziwa Nyasa; na tani 5,619.78 (1.3%) kutoka Bwawa la Nyumba ya Mungu. Vilevile, tani 5,274.54 (1.2%) na tani 5,081.74 (1.2%) zilivunwa kutoka Bwawa la Mtera na Ziwa Rukwa, mtawalia. (Kielelezo Na. 4). Mheshimiwa Spika, katika mwaka 2023/2024, Serikali imeendelea kuimarisha ukusanyaji, uchakataji na usimamizi wa taarifa na takwimu za uvuvi kwa lengo la kuratibu shughuli za usimamizi wa rasilimali za uvuvi nchini. Katika kipindi hicho, wavuvi 198,475 na vyombo vya uvuvi 58,820 vilitumika katika shughuli za uvuvi ikilinganishwa na wavuvi 197,763 na vyombo vya uvuvi 58,448 kwa mwaka 2022/2023 Mheshimiwa Spika, katika mwaka 2023/2024, Wizara imeendelea kuimarisha biashara ya mazao ya uvuvi katika soko la nje ya nchi. Hadi kufikia Aprili, 2024, jumla ya tani 41,271.07 za mazao ya uvuvi na samaki hai wa mapambo 134,572, wenye thamani ya Shilingi bilioni 515.78, waliuzwa nje ya nchi na kuingizia Taifa mrabaha wa Shilingi bilioni 14.44, ikilinganishwa na tani 29,466.98 za mazao ya uvuvi na samaki hai wa mapambo 150,308, wenye thamani ya Shilingi bilioni 453.80, waliouzwa nje ya nchi na kuingizia Taifa mrabaha wa Shilingi bilioni 12.56 katika mwaka 2022/2023 ikiwa ni ongezeko la asilimia 40.05 la mazao ya uvuvi yanayouzwa nje ya nchi (Kiambatisho Na.20) Mheshimiwa Spika, hadi kufikia Aprili, 2024, jumla ya tani 12.90 za samaki, zenye thamani ya Shilingi milioni 252.41 zimeingizwa nchini na kuliingizia Taifa mrabaha wa Shilingi milioni 54.15 ikilinganishwa na tani 6.92 za samaki, zenye thamani ya Shilingi milioni 224.03, zilizoingizwa nchini na kuliingizia Taifa mrabaha wa Shilingi milioni 38.94 katika mwaka 2022/2023 (Kiambatisho Na. 21). Usimamizi na Udhibiti wa Rasilimali za Uvuvi Mheshimiwa Spika, katika mwaka 2023/2024, Wizara imeendelea kuimarisha usimamizi wa rasilimali za uvuvi katika maeneo mbalimbali nchini ikiwemo Ziwa Victoria, Ziwa Tanganyika, Ziwa Nyasa, Bahari ya Hindi, mabwawa ya Nyumba ya Mungu na Mtera ambapo siku kazi 2,912 za doria, sawa na asilimia 37.3 ya lengo la mwaka la kufanya doria siku kazi 8,400, zilifanyika. Matokeo ya doria ilikuwa kukamatwa kwa zana haramu za uvuvi kama ifuatavyo; makokoro 326, nyavu za makila 418 zenye macho chini ya inchi 6, nyavu 1,609 za timba, mita 202,060 za kamba za kokoro, ring net 12 zenye macho chini ya mm 8, vyandarua 16, samaki wachanga kilo 6,477, mitumbwi 241, injini za kupachika 66, kasia 53 na watuhumiwa 830 ambapo hatua mbalimbali za kisheria zilichukuliwa dhidi yao. Mheshimiwa Spika, katika mwaka 2023/2024, Wizara imeendelea na juhudi za kudhibiti uvuvi kwenye mazalia ya samaki, matumizi ya zana na mbinu haramu za uvuvi ikiwemo nyavu haramu, vilipuzi (blast fishing), pamoja na kudhibiti uvuvi wa samaki wachanga. Aidha, Wizara kwa kushirikiana na wadau mbalimbali imefanikiwa kwa kudhibiti uvuvi wa haramu wa kutumia vilipuzi (blast fishing) katika ukanda wa pwani ya bahari yetu. Mheshimiwa Spika, katika mwaka 2023/2024, Wizara katika kutekeleza Mkataba wa Kikanda wa Usimamizi Endelevu wa Ziwa Tanganyika (Lake Tanganyika Charter) imetoa elimu kwa wadau wa uvuvi 6,898 kuhusu upumzishwaji wa shughuli za uvuvi katika ziwa kwa kipindi cha miezi mitatu (3) kuanzia tarehe 15 Mei hadi 15 Agosti, 2024. Utekelezaji wa mkataba huu unalenga kuruhusu samaki kuzaliana, kuimarika kwa bioanuai na kuongeza uzalishaji wa samaki ili kuwa na uvuvi wenye tija na endelevu. Aidha, jumla ya vizimba 29 vya kufugia samaki vimekopeshwa kwa wavuvi bila riba kama shughuli mbadala wakati wa kupumzisha ziwa. Mheshimiwa Spika, Wizara kwa kushirikiana na mashirika yasiyo ya kiserikali ya World Wild Life Fund for Nature (WWF) na Mwambao Coastal Community Network (MCCN) imeandaa Mwongozo wa Usimamizi wa Mwamba Darasa la Uvuvi wa Pweza – Tanzania. Mwongozo huo unalenga kuimarisha usimamizi endelevu wa rasilimali na kuongeza ubora na thamani ya pweza nchini. Mheshimiwa Spika, Wizara katika kuongeza ubora na kupunguza upotevu wa mazao ya uvuvi imekarabati soko la samaki Moa - Mkinga pamoja na kusanikisha mitambo mitatu (3) ya kuzalisha barafu yenye uwezo wa kuzalisha kilo 150 kwa siku. Aidha, vikundi vya wanawake wanaofanya biashara ya mazao ya uvuvi vimepatiwa majokofu nane (8) yanayotumia nishati ya jua (uwezo wa lita 150 kila moja) katika vijiji vya Moa (4), Jasini (2) na Ndumbani (2). Pia, imejenga vichanja vitano (5) katika Kijiji cha Moa (2) na Jasini (3) vyenye uwezo wa kuanika takribani tani 1.8 za dagaa kwa mara moja. Ukarabati wa soko na ujenzi wa chanja ulifadhiliwa na Shirika la Wildlife Conservation Society (WCS-Tanzania). Mheshimiwa Spika, Wizara kwa kushirikiana na taasisi ya The Nature Conservancy-TNC imetoa mafunzo kuhusu uandaaji wa mipango ya usimamizi wa rasilimali za uvuvi, ukusanyaji takwimu kwa kutumia mfumo wa kielektroniki wa eCAS, usimamizi wa rasilimali za uvuvi, utatuzi wa migogoro, uongozi na usimamizi wa fedha kwa wanachama 1,328 wa vikundi vya Ulinzi Shirikishi wa Rasilimali za Uvuvi (BMU) katika Wilaya za Nkasi, Uvinza na Tanganyika. Mheshimiwa Spika, Wizara kwa kushirikiana na Shirika la Kilimo na Chakula la Umoja wa Mataifa (FAO) imewezesha BMU nane (8) za Halmashauri ya Mkinga kuandaa mipango ya usimamizi wa mavuvi ya pweza, samaki wa tabaka la juu, na samaki wa mwambani kwa kuzingatia dhana ya ikolojia na mazingira kwa lengo la kuimarisha usimamizi wa mavuvi ya kipaumbele. Pia, BMU 21 za Wilaya ya Mkinga zimepewa mafunzo kuhusu sheria na kanuni za uvuvi, usimamizi wa rasilimali za uvuvi, athari za uvuvi haramu pamoja na kuwezeshwa vifaa vya doria na ukusanyaji takwimu za uvuvi kwa njia ya kielektroniki. Mheshimiwa Spika, Wizara kwa kushirikiana na Shirika la WCS imejenga uwezo kwa kutoa vifaa vya doria ikiwemo makoti ya mvua 42, makoti okozi 46, kamera tatu (3), darubini nne (4) na vifaa vya huduma ya kwanza pamoja na simu janja sita (6) kwa BMUs za Jasini, Ndumbani na Moa katika Wilaya ya Mkinga ili viweze kusimamia rasilimali za uvuvi na kupambana na uvuvi haramu katika maeneo yao. Aidha, Wizara kwa kushirikiana na Shirika la Mwambao Coastal Network Tanzania imetoa boti tatu (3) za kisasa za doria na vifaa vya uokozi kwa Kamati za Usimamizi wa Eneo la Pamoja la Uvuvi (CFMAs) ya BOMAMAHANDAKI (Mkinga - 2) na PAMBWEBO (Pangani - 1) Mkoani Tanga. Mheshimiwa Spika, Wizara imevijengea uwezo vikundi 31 vya usimamizi shirikishi wa rasilimali za uvuvi (Beach Management Units - BMUs) vya Wilaya za Mkuranga (11), Kilwa (Kusini 10), Lindi Manispaa (6) na Mtama (4) kwa kuvipatia mafunzo ya usimamizi shirikishi wa rasilimali za uvuvi, ujasiriamali, ukusanyaji wa takwimu za uvuvi, kufunga miamba kwa muda kwa ajili ya mavuvi ya pweza, doria, sheria na kanuni za uvuvi. Pia, maeneo sita (6) ya Usimamizi wa pamoja yameanzishwa katika Wilaya za Lindi (3) na Kilwa (3) ili kuimarisha usimamizi wa uvuvi. Pia, wanawake 200 wamehamasishwa kuanzisha vikundi vya akina mama vya usimamizi wa mazingira na rasilimali za uvuvi ili kuongeza ushiriki wa wanawake na ufanisi wa usimamizi ambapo vikundi nane (8) vyenye wanachama 200 vimeanzishwa katika Halmashauri za Wilaya ya Pangani na Mafia. Mafunzo hayo yalitolewa kwa ufadhili wa Shirika la Seasense. Mheshimiwa Spika, Serikali kupitia Ofisi ya Makamu wa Rais-Mazingira ilisaini Mkataba wa Kikanda wa Usimamizi Endelevu wa Ziwa Tanganyika (Lake Tanganyika Charter) tarehe 16/12/2021 unaohusisha nchi nne zinazozunguka Ziwa Tanganyika za Burundi, D.R Congo, Tanzania na Zambia. Mkataba huo, pamoja na masuala mengine, unahusisha kupumzisha shughuli za uvuvi katika Ziwa Tanganyika kwa kipindi cha miezi mitatu (3) kuanzia tarehe 15 Mei hadi 15 Agosti kila mwaka. Lengo la kupumzisha ziwa ni kuruhusu samaki kuzaliana, kuimarika kwa bioanuai na kuongeza uzalishaji wa samaki. Aidha, Wizara inaendelea kutekeleza Mkataba huo ambapo hadi sasa imetoa elimu kwa wadau wa uvuvi 6,898 kuhusu umuhimu wa upumzishwaji wa shughuli za uvuvi katika ziwa. Aidha, jumla ya vizimba 29 vya kufugia samaki vimekopeshwa bila riba kwa wavuvi wa Ziwa Tanganyika kama shughuli mbadala wakati wa kupumzisha ziwa. Uthibiti wa Ubora na Usalama wa Mazao ya Uvuvi Mheshimiwa Spika, katika mwaka 2023/2024, Wizara imeendelea kufanya ukaguzi wa samaki na bidhaa za uvuvi kwenye mipaka, maeneo ya viwanja vya ndege, na masoko ya samaki nchini kote. Aidha, kaguzi za kawaida 9,201 zilifanyika katika viwanda 21 vya kuchakata samaki; vituo 37 vya kuhifadhia samaki hai wa mapambo; mialo 33 ya kupokelea samaki; masoko 3; maghala 70 ya kuhifadhia mazao yaliyokaushwa; vituo 17 vya kugandisha samaki; viwanda 17 vya mabondo; meli nne (4) za uvuvi; na vyombo 1,470 vya kusafirisha mazao ya uvuvi. Mheshimiwa Spika, pia, kaguzi za kina 114 zimefanyika kwenye viwanda, maghala ya kuhifadhia samaki, vituo vya kugandisha samaki, magari ya kusafirisha samaki, mialo ya kupokelea samaki pamoja na masoko. Vilevile, kaguzi 5,891 za uhakiki wa ubora na usalama wa mazao ya uvuvi zilifanyika na vyeti vya afya kutolewa kabla ya kusafirishwa nje ya nchi. Mheshimiwa Spika, Wizara imewezesha ujenzi wa vichanja 14 vya kuanikia dagaa kwa vijiji vya Kalungu nne (4), Manda Uhuru tano (5) na Manda Kerenge tano (5) katika Wilaya ya Nkasi kwa lengo la kuongeza ubora na kupunguza upotevu wa mazao ya uvuvi. Chanja hizo zina urefu wa mita 20 na upana wa mita mbili (2) na zina uwezo wa kuanika wastani kilo 120 za dagaa kila moja. Ujenzi wa miundombinu hiyo ulifadhiliwa na Shirika la The Nature Conservancy (TNC). Pia, Wizara imewezesha kikundi cha wanawake wanaochakata mazao ya uvuvi wilayani Muleba kwa kujenga vichanja vinne (4) vya kukaushia dagaa kwa ufadhili wa Shirika la EMEDO. Maabara ya Taifa ya Uvuvi Mheshimiwa Spika, katika mwaka 2023/2024, Wizara kupitia Maabara ya Taifa ya Uvuvi imeendelea kufanya uchunguzi wa sampuli 1,982 za samaki kutoka kwenye mialo, maghala ya kuhifadhia samaki, vituo vya kugandishia samaki, na masoko ya mazao ya uvuvi, mazingira, na sampuli za maji ili kubaini uwepo wa vimelea na kemikali hatarishi kwa afya ya walaji na kikidhi matakwa ya masoko ya kitaifa na kimataifa. Matokeo ya uchunguzi yanaonesha samaki wanaozalishwa nchini na kutoka nje ya nchi wako salama kwa afya ya walaji. Aidha, matokeo hayo yamechangia nchi kuuza tani 41,271.07 za samaki na mazao ya uvuvi katika masoko ya kimataifa zenye thamani ya Dola za Marekani 206,597,922.24. Aidha, Maabara ilifanyiwa ukaguzi na Bodi ya ithibati ya SADC (SADC Accreditation Service - SADCAS) na kupewa ithibati ya ISO/IEC 17025:2017, na kuendelea kukidhi viwango vya ubora na usalama wa samaki na mazao ya uvuvi katika masoko ya kitaifa na kimataifa. Ukuzaji Viumbe Maji Mheshimiwa Spika, katika mwaka 2023/2024, Wizara imeendelea kuhamasisha uwekezaji katika ukuzaji viumbe maji. Hadi kufikia Aprili, 2024, uzalishaji wa mazao ya ukuzaji viumbe maji umefikia tani 43,415.95 kutoka tani 33,525.46 za mwaka 2022/2023. Uzalishaji huu unajumuisha tani 34,828.5 za samaki, tani 8,550.75 za mwani mkavu, tani 30 za kambakoche, tani 5.20 za kambamiti, tani 2.5 za kaa, tani 1.5 za majongoo bahari na vipande 250 vya lulu. Vilevile, idadi ya miundombinu ya uzalishaji wa viumbe maji imeongezeka hadi kufikia mabwawa 34,417, vizimba 1,215 na vitotoleshi vya kuzalisha vifaranga 41 ikilinganishwa na mabwawa 32,878, vizimba 993 na vitotoleshi 39 mtawalia kwa mwaka 2022/2023. Mheshimiwa Spika, katika mwaka 2023/2024, uzalishaji wa vifaranga vya samaki umefikia 66,684,806 ikilinganishwa na vifaranga 35,967,180 vilivyozalishwa mwaka 2022/2023 (Kiambatisho Na. 22). Aidha, matumizi ya chakula cha samaki nchini yameongezeka kutoka tani 4,337.9, mwaka 2022/2023 hadi tani 7,911.4, zinazojumuisha tani 3,455.4 zilizozalishwa nchini na tani 4,456.0 zilizoagizwa kutoka nje ya nchi (Kiambatisho Na.23). Mheshimiwa Spika, katika mwaka 2023/2024, Wizara imeendelea kuwezesha sekta binafsi kuwekeza katika ukuzaji viumbe maji kwa kuainisha maeneo 98 yenye ukubwa mita za mraba milioni 220 ambayo yanafaa kwa ufugaji samaki kwa vizimba na kuyafanyia tathmini ya kimkakati ya mazingira katika mikoa mitano (5) inayozunguka Ziwa Victoria. Lengo ni kupunguza gharama za uwekezaji kwa wananchi na kuhakikisha kuwa shughuli za ufugaji samaki kwa vizimba zinafanyika bila kuathiri mazingira na kuepusha migogoro. Mheshimiwa Spika, Wizara imeendelea kutoa vibali kwa ajili ya shughuli mbalimbali za ukuzaji viumbe maji. Hadi kufikia Aprili, 2024 Wizara imetoa vibali 44 vya kuingiza chakula kutoka nje ya nchi kwa Kampuni 15 na kuwezesha kampuni hizo kupata msamaha wa kodi ya ongezeko la thamani (VAT) na ushuru wa forodha. Vile vile, Wizara imetoa vibali vya kusafirisha samaki wazazi (YY – tilapia broodstock) 1,430 kwenda nje ya nchi. Aidha, Wizara imetoa vibali vya ufugaji jongoo bahari kwa vikundi 55 (Mtwara 17, Lindi 19, Pwani 9 na Tanga 10) na Sekta Binafsi 15 (Mtwara 12 na Mafia 3) ili kuwawezesha kunufaika na fursa za Uchumi wa Buluu (Kiambatisho Na.24). Mheshimiwa Spika, ili kuhakikisha kuwa shughuli za ukuzaji viumbe maji zinatekelezwa kwa kuzingatia sheria na kanuni bora, Wizara imefanya ukaguzi wa vizimba 610, mabwawa 215, matanki 12, vitotoleshi sita (6) na viwanda vya chakula cha samaki viwili (2) katika Mikoa ya Mwanza, Kagera, Morogoro na Simiyu. Mheshimiwa Spika, hadi Aprili 2024, Wizara kwa kushirikiana na OR-TAMISEMI imetoa mafunzo ya mbinu bora za uzalishaji, uhifadhi na uongezaji thamani zao wa mwani kwa wakulima 2,615 (Tanga - 669, Lindi - 746, Mtwara – 652, Pwani - 427 na Dar es salaam - 121). Vile vile, jumla ya wakulima wa mwani 520 kutoka katika mikoa ya Tanga, Dar es Salaam, Pwani, Lindi na Mtwara walipatiwa vifaa vya usalama kazini vinavyojumusha kofia (520), viatu (219) na buti (301) na nyundo (90) zenye thamani ya Shilingi milioni 45. Mheshimiwa Spika, hadi Aprili, 2024, katika kuongeza upatikanaji wa samaki na kuboresha lishe kwa wananchi wanaoshi mbali na maeneo ya mavuvi, Wizara imepandikiza vifaranga 465,000 vya samaki katika mabwawa ya asili yaliyopo Kilosa - Bwawa la Iyovi-Kidatu (10,000); Mvomero - Bwawa la mradi wa Ecosystem Based Adaption for Rural Resilience - EBARR (10,000); Ifakara - Lambo la Chagugu (4,000), bwawa la Kisawasawa (2,000) na bwawa la kikundi cha Usamaria (2,000), Mufindi - Bwawa la Ngwazi (224,000), Rungwe – Bwawa la Ndwati (164,000), Mbinga (20,000) na Wanging’ombe – Bwawa la Sakalenga (33,600). Huduma za Ugani wa Uvuvi Mheshimiwa Spika, Wizara imeendelea kutambua na kuhamasisha jamii kujiunga na vikundi ambapo vikundi 457 vya wakulima wa mwani, wafugaji wa majongoo bahari na wanenepeshaji wa kaa, vyenye jumla ya wanachama 8,665 vimetambuliwa. Hatua hii itarahisisha utoaji wa huduma za Ugani nchini kwa wavuvi na wakuzaji viumbe maji. Aidha, mafunzo rejea yametolewa kwa Maafisa Ugani 161 kutoka Halmashauri za Pangani, Bagamoyo, Muheza, Tanga Jiji, Kigamboni na Mkuranga. Mafunzo hayo yalihusu usimamizi wa programu ya BBT, usimamizi wa rasilimali za uvuvi na matumizi ya mifumo ya TEHAMA katika ugani (M-Kilimo na Ugani Kiganjani). Aidha, mpaka sasa jumla ya maswali 3,515 yanayohusu uvuvi na ukuzaji viumbe maji yamepokelewa na kujibiwa kupitia mfumo wa M–Kilimo. Mheshimiwa Spika, katika mwaka 2023/2024, Wizara imeendelea kutoa mafunzo kwa wadau wa uvuvi na ukuzaji viumbe maji nchini ambapo jumla ya wadau 6,493 kutoka katika mikoa ya Geita, Mwanza, Kagera, Mara, Tanga, Dar es Salaam, Lindi, Mtwara, Pwani na Simiyu wamepatiwa mafunzo. Mafunzo hayo yalihusu; fursa zilizopo kwenye Sekta ya Uvuvi (1,856), Utunzaji wa mazingira ya shughuli za uvuvi (1,497), Sheria, Kanuni na Miongozo ya uvuvi (1,473) na njia bora za uhifadhi na uchakataji wa mazao ya uvuvi (1,667). Aidha, wadau 80,617 walipatiwa elimu na maelezo mbalimbali juu ya shughuli za Sekta za Mifugo na Uvuvi pamoja na teknolojia mbalimbali za Mifugo na Uvuvi kupitia maonesho ya kitaifa na kimataifa. Vilevile, wadau 38,578 wamepatiwa elimu katika maonesho ya Biashara ya Kimataifa (Sabasaba), wadau 1,115 katika maonesho ya siku ya chakula duniani na siku ya Mvuvi (Mvuvi day) na wadau 41,739 katika maonesho ya Nane nane. TAASISI ZILIZO CHINI YA SEKTA YA UVUVI Mheshimiwa Spika, katika mwaka 2023/2024, Wizara katika Sekta ya Uvuvi imeendelea kutekeleza majukumu yake kupitia Taasisi zake tano (5) ambazo ni Taasisi ya Utafiti wa Uvuvi Tanzania (TAFIRI), Wakala ya Mafunzo ya Uvuvi (FETA), Shirika la Uvuvi Tanzania (TAFICO), Kitengo cha Hifadhi ya Maeneo Tengefu (MPRU) Mamlaka ya Uvuvi wa Bahari Kuu (DSFA). Taasisi hizi zimewezesha upatikanaji wa huduma kwa wadau wa Sekta ikiwa ni pamoja na upatikanaji wa teknolojia na utatuzi wa changamoto katika mnyororo wa thamani wa mazao ya uvuvi. Aidha, baadhi ya kazi na majukumu yaliyotekelezwa na Taasisi hizo yamebainishwa hapa chini:- Taasisi ya Utafiti wa Uvuvi Tanzania - TAFIRI Utafiti Bahari ya Hindi Mheshimiwa Spika, katika mwaka 2023/2024, Wizara kupitia TAFIRI ilifanya utafiti wa ikolojia ya Bahari ya Hindi kwenye maji ya Tanzania kwa kutumia meli ya kisasa ya R/V Dr Fridtjof Nansen kutoka nchini Norway. Jumla ya aina 836 za samaki zilipatikana ikiwa ni pamoja na aina mpya 20 za samaki zilitambuliwa. Aidha, utafiti huu umebaini uwepo wa tani 46,481 za samaki wa tabaka la chini na tani 12,517 za samaki wa tabaka la juu, aina ya dagaa na kibua, katika eneo la Bahari lenye kina kuanzia mita 20 mpaka 1,000. Mheshimiwa Spika, katika mwaka 2023/2024 TAFIRI imefanya utafiti wa wingi na mtawanyiko wa dagaa na kibua katika maji ya ndani ya eneo la Bahari ya Hindi katika maji yenye kina cha mita 5 mpaka 50 ambapo matokeo yanaonesha kuwepo kwa jumla ya tani 113,287 za samaki wa tabaka la juu aina ya dagaa na kibua. Mheshimiwa Spika, Wizara kupitia TAFIRI imekamilisha kutengeneza programu tumizi na lango la ujumbe wa simu inayowezesha wavuvi wa ukanda wa Pwani kupokea taarifa za maeneo ya uvuvi yenye samaki wengi kupitia simu zao za mkononi ili kuongeza tija na kupunguza gharama. Sambamba na hilo, Wizara inakamilisha uwekaji wa vivutia samaki (FADs) 10 katika maeneo ya Pwani ili kuwawezesha wavuvi wadogo kuongeza mavuno na kipato. Mheshimiwa Spika, Wizara kupitia TAFIRI imekamilisha utafiti wa kutambua uharibifu na upotevu wa mazao ya uvuvi, hasa dagaa wa baharini, Ziwa Nyasa na Ziwa Victoria na kugundua kuwa kuna upotevu wa asilimia 40 kuanzia kwenye hatua ya kuvua, kusafirisha, kutunza na hata kwenye mauzo. Kutokana na utafiti huu, Wizara imeandaa Mpango Mkakati (Multidimensional Solutions Strategy for the Reduction of Food Loss and Waste in the Dagaa Fisheries in the United Republic of Tanzania) unaolenga kupunguza upotevu wa mazao ya uvuvi hadi kufikia asilimia 24 ifikapo mwaka 2030. Utafiti Ziwa Tanganyika Mheshimiwa Spika, TAFIRI imekamilisha utafiti wa wingi na mtawanyo wa samaki katika Ziwa Tanganyika. Matokeo ya awamu yameonesha kuna tani 144,690 za samaki wa tabaka la juu katika eneo la kilomita za mraba 13,495 lililofanyiwa utafiti. Aidha, matokeo yameonesha kuwa wingi wa samaki (biomass) umepungua kwa asilimia 8 ikilinganishwa na makadirio ya wingi wa tani 157,493 za samaki mwaka 1995. Utafiti pia umeonesha kuwa eneo la kaskazini (Kigoma) kuna kiwango kidogo cha samaki (tani ,966) ikilinganishwa na tani 60,796 eneo la kati (Buhingu mpaka Kalya), na 52,928 kwa eneo la kusini mwa ziwa. Matokeo ya utafiti yatawezesha Wizara kuweka mikakati madhubuti ya kufikia lengo la kuongeza wingi na uzalishaji wa samaki. Mheshimiwa Spika, TAFIRI imekamilisha utafiti wa matumizi ya nyavu aina ya makila ya freemaya zinazotumika kuvua samaki aina ya migebuka Ziwa Tanganyika. Matokeo yameonesha kuwa nyavu hizo zinavua samaki wadogo chini ya kiwango kinachokubaliwa kisheria na kuwa samaki hao wanaharibika upesi, hivyo kuongeza upotevu wa mazao baada ya kuvunwa. Wizara kwa kushirikiana na wadau mbalimbali itaendelea kutoa elimu kwa wavuvi kuhusu athari za kutumia nyavu hizo. Mheshimiwa Spika, TAFIRI pia, imekamilisha utafiti wa kutathmini bioanuwai ya samaki katika vijiji 19 vya Wilaya ya Nkasi ambapo kwa kushirikiana na wananchi maeneo ya mazalia ya samaki yalitambuliwa katika maeneo ya vijiji hivyo. Utafiti huu umewezesha kutambuliwa kwa maeneo yenye bioanuwai kubwa kama vile Korongwe, Ninde na Kisiwa cha Mandakerenge kilichopo eneo la Kipili. Aidha, Serikali kwa kushirikiana na wadau, likiwemo Shirika la The Nature Conservancy, inalenga kuhifadhi maeneo hayo ili kuchochea uvuvi endelevu, kuongeza uzalishaji wa samaki, usalama wa chakula na kipato kwa wavuvi. Tafiti za Ukuzaji Viumbe Maji Mheshimiwa Spika, katika mwaka 2023/2024, Wizara kupitia TAFIRI ilitekeleza programu ya tathmini ya Kimkakati ya Mazingira kwa ajili ya kuainisha maeneo yanayofaa kufanya ufugaji wa samaki kwa njia ya vizimba katika Ziwa Victoria. Katika awamu ya kwanza, maeneo 39 katika mikoa ya Kagera na Mwanza yamefanyiwa tathmini kuchunguza kama yanafaa kwa ufugaji wa samaki ambapo maeneo 36, kati ya hayo, yalionekana yanafaa kwa ufugaji kwa njia ya vizimba. Aidha, tathmini ya maeneo mengine 81 katika mikoa ya Mara, Simiyu, Mwanza, Geita na Kagera imefanyika na uthibitishwaji wa maeneo haya upo katika hatua za mwisho. Mheshimiwa Spika, katika mwaka 2023/2024, Wizara kupitia TAFIRI imefanya utafiti wa ufuatiliaji wa aina za samaki wanaofugwa wenye tija katika mabwawa na vitotoleshi kwa kutumia teknolojia ya vinasabamazingira (eDNA) kwa nia ya kuboresha ufugaji samaki nchini. Aidha, utafiti huu umewezesha kutambua aina ya samaki wa asili na samaki wa kigeni wanaofugwa kwenye maeneo mbalimbali ya Bonde la Ziwa Victoria. Wafugaji 60 walifundishwa namna ya kutambua aina ya samaki anayefaa kufugwa ili kuondokana na changamoto ya kufuga samaki wasiokua vizuri au waliodumaa. Matokeo ya utafiti huu yatasaidia kuwekwa mikakati ya kuepukana na ufugaji samaki wenye vinasaba vilivyochafuliwa na hivyo kutokuwa na tija kwa mfugaji na kuondokana na tatizo la uchafuzi wa vinasaba vya aina nyingine ya samaki kwenye maji ya asili. Mheshimiwa Spika, TAFIRI inaendelea na utafiti wa bioanuwai na mazingira katika Bwawa la Nyumba ya Mungu ili kutambua maeneo yanayofaa kwa ufugaji wa samaki kwenye vizimba katika Bwala hilo. Utafiti huu unategemewa kuiwezesha Wizara na wananchi, katika eneo la Nyumba ya Mungu, kusimamia na kufanya uvuvi endelevu. Wakala ya Mafunzo ya Uvuvi – FETA Mheshimiwa Spika, ili kufaidika na fursa za Uchumi wa Buluu na kuwa na wataalam wenye mtazamo wa kujiajiri katika Tasnia ya Uvuvi na Ukuzaji Viumbe Maji, FETA imeendelea kutoa mafunzo ya muda mrefu kwa wanafunzi 1,116 katika ngazi ya Astashahada na Stashahada yanayotilia mkazo umahiri kwa vitendo. Mheshimiwa Spika, katika mwaka 2023/2024, FETA imewezesha mafunzo ya muda mfupi ya kuwajengea uelewa na kukuza ujuzi kwa washiriki 4,035 katika maeneo ya Uvuvi na Ukuzaji Viumbe Maji kama ifuatavyo: mbinu bora za ufugaji wa samaki wa kibiashara (1,949); ufugaji wa Majongoo Bahari (293); unenepeshaji wa Kaa (123); na kilimo cha mwani (472). Aidha, mafunzo yametolewa kuhusu mnyororo wa thamani na mazao yake (551); kupunguza uharibifu wa mazao ya uvuvi baada ya mavuno (334); ufundi stadi wa matengenezo ya majokofu na vipoza hewa (95); na mafunzo ya uendeshaji na usalama wa vyombo vidogo katika maziwa na bahari (133). Vilevile, FETA kupitia programu ya BBT inaendeleza ujuzi kwa vijana na wanawake 60 (Mbegani – 25 na Mikindani – 35). Pia, wakufunzi 25 wamejengewa uwezo kuhusu masuala ya ujasiriamali, masoko, ubunifu na fedha. Mheshimiwa Spika, ili kuimarisha mafunzo yanayotolewa kuendana na uhitaji wa soko na mabadiliko ya Sayansi na Teknolojia, na kutoa wahitimu wenye vipaji, ubunifu na utayari wa kujiajiri, katika mwaka 2023/2024, FETA imeendelea na maboresho ya kimkakati kama ifuatavyo: kupitia mitaala yake saba (7) ya mafunzo ya muda mrefu ili kuihuisha; kuandaa mitaala mipya 12 ya mafunzo ya muda mrefu; na kuandaa mitaala tisa (9) ya mafunzo ya muda mfupi. Mheshimiwa Spika, Utoaji mafunzo katika Kampasi ya FETA Kibirizi - Kigoma ulisimama kwa muda wa mwezi mmoja kutokana kina cha maji kuongezeka katika Ziwa Tanganyika na kusababisha madarasa, maabara, maktaba, na ofisi kujaa maji na kutoweza kutumika. Aidha, Wizara inaishukuru Wizara ya Elimu, Sayansi na Teknolojia kwa kuipatia FETA madarasa ya Kitengo cha Elimu ya Watu Wazima, yaliyopo katika Kata ya Buzebazeba, Kigoma na kuwezesha masomo kuendelea kuanzia tarehe 15 Aprili, 2024. Pia, FETA inaendelea kutafuta eneo lingine kwa ajili ya ujenzi na uwekezaji wa miundombinu ya kudumu ya kutolea mafunzo. Shirika la Uvuvi Tanzania (TAFICO) Mheshimiwa Spika, katika mwaka 2023/2024, Serikali imeendelea kuimarisha Shirika la Uvuvi Tanzania (TAFICO), ambapo kupitia ufadhili wa Programu ya Kuendeleza Uchumi na Jamii (Economic and Social Development Programme - ESDP) ya Japan, mkataba wa ujenzi wa meli moja (1) ya uvuvi wa bahari kuu umesainiwa na ujenzi wa meli umeanza Mei, 2024 na unategemewa kukamilika ifikapo Disemba, 2025. Kukamilika kwa meli hii kutaiwezesha TAFICO kuanza uvuvi wa bahari kuu na kufungua fursa zaidi katika uchumi wa buluu. Vilevile, ukarabati wa miundombinu ya majengo umefikia asilimia 75. Mheshimiwa Spika, TAFICO imenunua mtambo wa barafu za chenga wenye uwezo wa kuzalisha tani tano (5) kwa siku, jenereta; na gari moja (1) la ufutiliaji na usimamizi wa miradi. Vilevile, Shirika linaendelea na tathmini ya athari kwa mazingira na kijamii kwa ajili ya ununuzi wa meli za uvuvi wa Bahari Kuu na ujenzi wa kiwanda cha kuchakata mazao ya uvuvi kupitia Programu ya Kuendeleza Kilimo na Uvuvi. Mamlaka ya Kusimamia Uvuvi wa Bahari Kuu (DSFA) Mheshimiwa Spika, Mamlaka ya Kusimamia Uvuvi wa Bahari Kuu (DSFA) imeendelea kusimamia shughuli za uvuvi wa bahari kuu, ambapo hadi kufikia Aprili, 2024, DSFA imetoa leseni 67 za uvuvi wa bahari kuu ambapo meli moja (1) ya ndani na meli 66 za nje; na kutoa vibali vinne (4) vya kuvua nje ya mipaka ya Tanzania na leseni nne (4) za meli saidizi. Utoaji wa leseni hizo umewezesha makusanyo ya Shilingi bilioni 9.7 ikilinganishwa na Shilingi bilioni 6.8 zilizokusanywa kutokana na leseni 51 zilizotolewa mwaka 2022/2023 ikiwa ni ongezeko la Shilingi bilioni 2.9, sawa na asilimia 42.6. (Kiambatisho Na. 25). Aidha, kuimarika kwa makusanyo hayo kulitokana na ongezeko la ukataji wa leseni za uvuvi wa bahari kuu na juhudi mahsusi zilizofanywa na Serikali ikiwa ni pamoja na kufanya mazungumzo ya kimkakati na wamiliki wa meli na uwepo wa mazingira rafiki ya uwekezaji. Mheshimiwa Spika, katika kupunguza upotevu wa mazao ya uvuvi baada ya kuvuliwa na kuongeza thamani ya mazao ya uvuvi kwa wavuvi wadogo, Wizara kwa kushirikiana na ALBACORA Group imenunua na kusanikisha mtambo wa kuzalisha barafu katika soko la samaki la Malindi – Unguja wenye uwezo wa kuzalisha tani tano (5) za barafu kwa siku. Pia, taratibu za kusanikisha mtambo wa pili Dar es Salaam zinaendelea. Vilevile, ALBACORA Group imefanikiwa kushusha jumla ya tani 125 za samaki wasiolengwa (bycatch) na imewezesha mafunzo ya vitendo na ajira kwa mabaharia sita (6) wa Kitanzania (Tanzania Bara - 3 na Zanzibar - 3). Mheshimiwa Spika, katika kusimamia utekelezaji wa Sheria na Kanuni za uvuvi wa bahari kuu na makubaliano ya kikanda na kimataifa kwa lengo la kuimarisha ulinzi na usalama wa rasilimali za uvuvi kwenye bahari kuu, Mamlaka imeendelea kutumia mifumo ya ufuatiliaji wa mienendo ya meli (Vessel Monitoring System - VMS na Automatic Identification System – AIS) na kuweka Waangalizi wa Uvuvi (Fishery Observers). Vilevile, Mamlaka ilifanya ukaguzi katika meli 75 za uvuvi kati ya hizo meli 67 zilichukua leseni na meli saidizi nane (8) zilipewa vibali. Aidha, Serikali kwa kushirikiana na nchi jirani na Nchi Wanachama wa Kamisheni ya Bahari ya Hindi (Indian Ocean Commission - IOC) imefanya doria ya kwenye maji kwa kutumia meli na ndege zisizo na rubani (Drones). Hifadhi za Bahari na Maeneo Tengefu Mheshimiwa Spika, katika mwaka 2023/2024, Wizara kupitia Kitengo cha Hifadhi za Bahari na Maeneo Tengefu (MPRU) iliendelea kutekeleza jukumu la ulinzi na usimamizi wa rasilimali za bahari katika maeneo ya hifadhi za bahari na maeneo tengefu ikiwa ni pamoja na kuainisha maeneo mapya ya hifadhi za bahari katika Halmashauri ya Wilaya ya Kilwa, Mkoani Lindi. Aidha, MPRU imezindua kamati ya kitaifa ya kuhifadhi matumbawe na Mpango wa Kitaifa wa Kuhifadhi Kasa kwa kushirikiana na Shirika la Seasense. Pia, doria 420 za kwenye maji na nchi kavu zilifanyika ili kudhibiti uharibifu wa mifumo ya ikolojia ya rasilimali muhimu za bahari. Pia, MPRU imeshiriki katika mkutano wa Kimataifa wa Mabadiliko ya Tabia Nchi COP 28 Dubai na kupokea mikakati mbalimbali ya uhifadhi wa bahari ili kuhakikisha rasilimali bahari zinasaidia kizazi cha sasa na kijacho. Pamoja na hilo utalii wa bahari katika hifadhi umeendelea kuimarika kupitia program za Royal Tour na kupelekea kuongezeka kwa idadi ya watalii kutoka 38,160 mwaka 2022/2023, hadi 40,088 2023/2024. Pia, kwa mara ya kwanza, Hifadhi ya Mafia imepokea meli kubwa za watalii (Cruise Ship Tourism) zikiwemo meli ya The World iliyoleta watalii 442, The cloud 220, na Le bougainville 200. Utalii huo umeingizia MPRU mapato ya Shilingi 2,175,500,625 zilizowezesha uendeshaji wa shughuli za uhifadhi. Utekelezaji wa Miradi ya Maendeleo ya Sekta ya Uvuvi Miradi ya Maendeleo inayotekelezwa chini ya Programu ya ASDP II Mheshimiwa Spika, katika mwaka 2023/2024, Wizara imeendelea kutekeleza Mradi wa ujenzi wa Bandari ya Uvuvi Kilwa Masoko unaotarajia kukamilika mwaka 2025, ambao hadi Aprili, 2024 ujenzi umefikia asilimia 53. Kazi zilizofanyika ni pamoja na kukamilisha uchimbaji wa kuongeza kina cha maji baharini; Utengenezaji wa slab 308; ujenzi wa beam 272; uchimbaji wa eneo ili kuondoa udongo usiofaa na kujaza udongo unaofaa kwa ajili ya ujenzi. Aidha, ujenzi wa nguzo 113 kati ya 160 umekamilika na ujenzi wa majengo ya utawala na uzio upo katika hatua ya msingi. Mheshimiwa Spika, katika mwaka 2023/2024, Wizara inaendelea na ujenzi wa mialo mitatu (3) ya Chifunfu – Sengrema, Igombe – Ilemela, na KayenzeIlemela, Igabilo-Bukoba. Pia, Wizara imeendelea na ukamilishaji wa ujenzi wa vituo vya ukuzaji viumbe maji vya Ruhila - Songea, Nyengedi - Lindi na Rubambagwe – Geita. Ujenzi wa awamu ya kwanza ya kituo cha Ruvula Mtwara umefikia asilimia 95. Mradi wa Mkopo wa Masharti Nafuu (Extended Credit Facility- ECF) Mheshimiwa Spika, katika mwaka 2023/2024, Mhe. Dkt. Samia Suluhu Hassan, Rais wa Jamhuri ya Muungano wa Tanzania alizindua programu maalum ya kuwawezesha wavuvi na wakuzaji viumbe maji. Programu hiyo inatekelezwa kwa fedha za mkopo wa masharti nafuu kutoka Shirika la Fedha Duniani kupitia dirisha la ECF. Aidha, kupitia programu hiyo boti za kisasa za uvuvi 160 na vifaa vyake zimekopeshwa bila riba kwa wanufaika 3,295 (Kiambatisho Na.26). Pia, awamu ya kwanza, vizimba 222 vya kufugia samaki na pembejeo zake zimetolewa kwa wanufaika 1,214. Mikopo hiyo inatolewa kupitia Benki ya Maendeleo ya Kilimo Tanzania (TADB) (Kiambatisho Na. 27). Mheshimiwa Spika, Wizara kwa kushirikiana na Mamlaka za Serikali za Mitaa imeendelea kuwezesha ujenzi wa miundombinu ya masoko, mialo na uanzishaji wa mashamba darasa ya ukuzaji viumbe maji ili kuongeza uzalishaji, ubora, na kupunguza upotevu wa mazao ya uvuvi. Aidha ujenzi wa soko la Kasanga – Kalambo umefikia asilimia 90; soko la Zingibari –Mkinga asilimia 20. na mwalo wa Chato beach asilimia 90. Vilevile, uanzishaji wa mashamba darasa 10 ya ufugaji samaki katika Halmashauri za Njombe, Iringa, Songea, Ruangwa, Kongwa, Tandahimba, Rombo, Same, Moshi na Mkuranga upo katika hatua mbalimbali za utekelezaji. Programu ya Jenga Kesho iliyo Bora kwa Vijana na Wanawake Mheshimiwa Spika, Wizara ilipokea maelekezo ya Mheshimiwa Dkt. Samia Suluhu Hassan, Rais wa Jamhuri ya Muungano wa Tanzania, kuhusu kuanzisha Programu ya Jenga Kesho iliyo Bora (BBT) inayolenga kuwajengea uwezo vijana na wanawake kujiajiri na kuajiri wengine. Aidha, Wizara kwa kushirikiana na Ofisi ya Waziri Mkuu - Kazi, Vijana, Ajira na Wenye Ulemavu imeendelea na utekelezaji wa Programu hiyo. Mheshimiwa Spika, kufuatia maelekezo hayo, Sekta ya Mifugo, imeanzisha vituo nane (8) vya vijana na wanawake kwa lengo kuwajengea uwezo wa kuanzisha na kuendesha miradi ya ufugaji kibiashara. Aidha, mafunzo yametolewa kwa wanufaika 235 ambapo, kati ya hao, 74 wamepata ajira Serikalini na 161 wanaendelea na Programu. Mheshimiwa Spika, kupitia Programu hiyo, jumla ya ng’ombe 3,388 wamenenepeshwa na kuuzwa kwa thamani ya Shilingi 1,970,604,200 na kupata faida ya Shilingi 199,572,612.25. Aidha, vijana wanaendelea na utekelezaji wa programu hiyo hadi Juni, 2024 ambapo watakuwa tayari kwenda kuanza ufugaji wa kibiashara kupitia vitalu vilivyoandaliwa na Wizara katika Ranchi za NARCO za Kitengule na Kagoma. Mheshimiwa Spika, katika mwaka 2023/2024, ili kuongeza wigo wa ushirikishwaji wa vijana na wanawake, Wizara kwa kushirikiana na Sekretarieti za Mikoa na Halmashauri imeanzisha vituo vipya vya BBT katika mikoa mitano (5) ya Tabora, Arusha, Morogoro, Pwani na Mtwara. Mheshimiwa Spika, kwa upande wa Sekta ya Uvuvi, Programu hiyo inalenga kuongeza ushiriki wa vijana katika shughuli za uvuvi na ukuzaji viumbe maji kwa kuwapatia mafunzo kwa vitendo, mitaji na kuwaunganisha na fursa za masoko. Jumla ya wanufaika 500 (vijana na wanawake) wamepatiwa mafunzo ambapo wanufaika 200 wamehitimu na 300 wanaendelea na mafunzo katika vituo 15 vilivyopo Ukanda wa Ziwa Victoria (10), Ukanda wa Pwani (4) na Zanzibar (1). (Kiambatisho Na. 28). Changamoto na Mikakati katika Sekta za Mifugo na Uvuvi Mheshimiwa Spika, pamoja na mafanikio yaliyopatikana, Sekta za Mifugo na Uvuvi zimeendelea kukabiliwa na changamoto mabalimbali katika utekelezaji wa majukumu yake. Changamoto hizo ni pamoja na:- Mapungufu yaliyokuwa kwenye mfumo wa LGRCIS katika ukusanyaji wa maduhuli ya Wizara katika minada ya awali. Uwepo wa vipenyo vingi katika maeneo ya mipakani hali inayochangia utoroshaji wa mifugo kwenda nchi jirani. Kuendelea kuwepo kwa magonjwa ya mifugo yanayoathiri biashara ya mifugo na mazao yake na kukosekana kwa mfumo rasmi wa utambuzi na ufuatiliaji wa mifugo. Ushiriki mdogo wa wadau katika kudhibiti uvuvi na biashara haramu ya samaki na mazao ya uvuvi. Hali hii imesababisha kupungua kwa samaki katika bahari, maziwa na mito, uharibifu wa mazalia ya samaki na uharibifu wa mazingira kwa ujumla; Upotevu wa mazao ya uvuvi baada ya kuvunwa unaokadiriwa kufikia asilimia 30 - 40 hususan katika maeneo ya vijijini ambako miundombinu ya umeme na minyororo ya ubaridi ni hafifu; Uwekezaji mdogo katika uvuvi wa Bahari Kuu na usindikaji wa mazao ya uvuvi ambao unaathiri mchango wa sekta katika pato la Taifa; Uhaba wa maafisa ugani wa mifugo na uvuvi ikilinganishwa na mahitaji ya wataalam hao katika Halmashauri; na Uhaba wa vifaranga na vyakula vya samaki vyenye ubora; Mheshimiwa Spika, katika kukabiliana na changamoto hizo, Wizara imeendelea kutekeleza mikakati mbalimbali kama ifuatavyo:- Wizara kwa kushirikiana na OR – TAMISEMI imeanza kutumia mfumo wa TAUSI badala ya mfumo wa LGRCIS kukusanya maduhuli kwenye minada ya awali kwa kutoa hati ya malipo jumuishi (split control number). Kuimarisha vituo 47 vya ukaguzi vya mipakani na kufanya doria za mara kwa mara ili kudhibiti utoroshwaji wa mifugo na mazao ya mifugo inayosafirishwa nje ya nchi bila kulipia vibali. Kufanya kampeni ya kitaifa na zoezi la chanjo kwa magonjwa ya kipaumbele na utambuzi wa mifugo Kuanzisha na Mamlaka ya Kusimamia Rasilimali za Uvuvi na Ukuzaji Viumbe Maji; Kushirikiana na OR-TAMISEMI na Sekta Binafsi kuimarisha na kujenga miundombinu muhimu ya uvuvi ikiwemo masoko na mialo; Kukamilisha ujenzi wa bandari za uvuvi za Kilwa Masoko na Bagamoyo, pamoja na ununuzi wa meli za uvuvi wa Bahari Kuu; Kuendelea kushirikiana na OR-Menejimenti ya Utumishi wa Umma kutenga nafasi za ajira kwa maafisa ugani na kuandaa kanuni zikazoruhusu watoa huduma binafsi za ugani; na Kuimarisha vituo vya ukuzaji viumbe maji na kuha na kuhamasisha uwekezaji wa sekta binafsi katika vitotoleshi ili kuongeza uzalishaji vifaranga. MPANGO NA BAJETI KWA MWAKA 2024/2025 Vipaumbele vya Mpango na Bajeti Mheshimiwa Spika, katika mwaka 2024/2025, Mpango na Bajeti ya Wizara utatekelezwa kupitia Fungu 99 (Mifugo na Uvuvi) baada ya kuunganishwa kwa fungu 64 (Sekta ya Uvuvi) na fungu 99 (Sekta ya Mifugo). Mheshimiwa Spika, pamoja na mambo mengine maandalizi ya Mpango na Bajeti ya mwaka 2024/2025 yamezingatia falsafa ya 4R ya Mheshimiwa Rais inayosisitiza uwepo wa maridhiano (Reconciliation) uhimilivu (Resilience), mageuzi (Reforms) na kujenga (Rebuilding) katika kujenga uchumi jumuishi. Aidha, kwa upande wa Maridhiano tumejielekeza kutatua migogoro baina ya watumiaji wa rasilimali za mifugo na uvuvi kwa kuanzisha miradi ya uzalishaji wa malisho na kutenga ardhi ya nyanda za malisho. Vilevile, ili kuleta Uhimilivu Wizara itatekeleza miradi ya vizimba, kilimo cha mwani na ufugaji wa ng’ombe wa maziwa. Pia, katika kuleta Mageuzi ya sekta za mifugo na uvuvi, wizara kwa kushirikiana na Wizara ya Kilimo imeanzisha Mpango Mkuu wa Mageuzi ya sekta za Mifugo, Uvuvi na Kilimo Mazao (Agricultural Transformation Masterplan - 2050). Aidha, katika Kujenga Upya, Wizara itaendelea kuimarisha uhifadhi na maeneo tengefu ya bahari. Mheshimiwa Spika, katika mwaka 2024/2025 maeneo ya kipaumbele ya Mpango na Bajeti ya Wizara yatakayotekelezwa ni:- Kuongeza uzalishaji, masoko na thamani ya mazao ya mifugo na uvuvi; Kuimarisha ulinzi na usimamizi wa rasilimali za mifugo na uvuvi; Kuhamasisha uwekezaji katika sekta za mifugo na uvuvi; na Kuimarisha utafiti, mafunzo na huduma za ugani katika sekta za mifugo na uvuvi. Miradi na Shughuli Zitakazotekelezwa Sekta ya Mifugo Mheshimiwa Spika, katika mwaka 2024/2025, Wizara itatekeleza miradi na shughuli zifuatazo: Kufanya kampeni ya chanjo na utambuzi wa mifugo kwa kutoa chanjo kwa magojwa 13 ya kipaumbele; Kukamilisha kuundwa kwa chombo maalum kitakacho simamia uendelezaji wa mazao na miundombinu ya Mifugo; Kuanza kutekeleza Mradi wa Mageuzi katika Tasnia ya Maziwa na Mabadiliko ya Tabianchi (T-CSDTP) wa miaka mitano (5) wenye kunufaisha walengwa 58,000. Mradi utahusisha kununua ng’ombe wa maziwa 17,200; kujenga mabanda 5,000 ya ng’ombe; kujenga mfumo wa uvunaji maji ya mvua katika kaya 22,400; kununua na kusanikisha mitambo 2,800 ya biogesi; kujenga vituo 950 vya kukusanya maziwa; kununua dozi 929,000 za chanjo za mifugo; na kujenga kilomita 140 za barabara Kuanzisha kambi moja ya Mifugo (Livestock Guest house) katika Ranchi ya Mkata; Kununua na kusambaza madume 60 ya mbari bora za mifugo aina ya Brahman ili kuongeza uzalishaji na tija katika mnyororo wa thamani wa mifugo na mazao yake; Kujenga kituo cha mafunzo ya wadau wa mnyororo wa thamani wa malisho aina ya mabingobingo (Juncao); Kuboresha na kuendeleza hekta 20,000 za maeneo ya malisho katika eneo la Msomera, Kitwai na Saunyi; Kukamilisha ujenzi wa mabwawa saba (7) na visima virefu vitatu (3); Kuwezesha uendeshaji wa mashamba ya kuzalisha malisho na mbegu za malisho; Kuwezesha FETA na LITA kukamilisha ujenzi wa miundombinu ya kufundishia na kujifunzia; Kuziwezesha LITA na FETA kutekeleza Programu ya elimu na ujuzi wa kazi za uzalishaji (Education and Skills for Productive Jobs Program-for-Results - Phase II); Kuwezesha mradi wa Maziwa Faida TALIRI Tanga na African Dairy Genetic Gain katika Mikoa saba (7) nchini; Kuiwezesha TALIRI na TAFIRI kufanya tafiti mbalimbali; Kukarabati miundombinu ya kituo cha karantini cha Kwala ili kuwezesha biashara za kimataifa; na Kuzalisha chanjo za mifugo kupitia Wakala ya maabara ya Veterinari (TVLA). Sekta ya Uvuvi Mheshimiwa Spika, Sekta ya Uvuvi ni miongoni mwa nguzo muhimu za uzalishaji hapa nchini. Kwa sasa usimamizi wa rasilimali za uvuvi kwenye bahari na maziwa hususan maji ya ndani (Inner Seas) na maji ya kitaifa (Territorial Waters) unategemea zaidi mbinu za doria na operesheni ambazo matokeo yake ni ya muda mfupi na vitendo viovu vya uvuvi haramu hujirudia. Vile vile, mbinu hizi zinasababisha changamoto nyingi ambapo waheshimiwa wabunge na wananchi wameendelea kupaza sauti. Mheshimiwa Spika, tunakusudia tuandike historia ya Mhe. Dkt. Samia Suluhu Hassan, Rais shupavu wa Awamu ya Sita kwa kumaliza kadhia ya uvuvi haramu kwa kuweka na kutekeleza mikakati madhubuti ya muda mfupi na mrefu. Mkakati mmojawapo ni kutumia teknolojia za kisasa ambazo pamoja na kudhibiti (control) zitazuia (deterrence) uhalifu wa uvuvi katika bahari na maziwa yetu. Teknolojia hizo ni kama vile matumizi ya ndege maalum zisizokuwa na rubani (drones) ambazo zina uwezo wa kusafiri kilomita 100 kwa muda wa saa mbili (2) na kuchukua picha za kiwango cha juu (high resolution videos) za uhalifu wa uvuvi haramu na utoroshaji wa mazao ya uvuvi. Teknolojia hii itaongeza ufanisi na kupunguza matumizi ya rasilimali fedha na muda. Mheshimiwa Spika, Wizara pia, inakusudia kuanza kutumia mfumo wa ufuatiliaji wa kielektroniki ambao utafungwa katika vyombo vyote vya uvuvi zikiwemo boti za kisasa zilizotolewa hivi karibuni. Mfumo huu utafuatilia mienendo yote ya wavuvi nchini ikiwemo kuweka kumbukumbu za mavuvi. Pamoja na kuzuia uvuvi haramu, mfumo huu utasaidia kuweka usalama wa wavuvi na wananchi ambao wanapata matatizo wakiwa maeneo ya maji yetu. Aidha, Wizara itaweka mipaka na kulinda mazalia na makuzi ya samaki (critical habitats) kwa kuweka maboya maalum, hatua hii itazuia uharibifu wa mazalia ya samaki ambayo ndio chanzo cha utunzaji wa demografia ya samaki ndani ya maji yetu. Mheshimiwa Spika, tutaendelea kuwekeza katika teknolojia sahihi zitakazowezesha uendelevu wa rasilimali zetu adhimu za uvuvi kwa maslahi mapana ya sasa na vizazi vijavyo. Aidha, katika mwaka 2024/2025, Wizara itatekeleza miradi na shughuli zifuatazo: Kukamilisha ujenzi wa Bandari ya Uvuvi Kilwa – Masoko na kufanya maandalizi ya awali ya ujenzi wa Bandari ya Uvuvi ya Bagamoyo; Kukamilisha uanzishaji wa chombo cha kusimamia na kuendeleza rasilimali za Uvuvi na Ukuzaji Viumbe Maji; Kuendelea na taratibu za ununuzi wa Meli nne (4) za uvuvi wa Bahari Kuu kupitia TAFICO; Kujenga kiwanda cha kuchakata mazao ya uvuvi na kiwanda cha kuzalisha vyakula vya samaki; Kuwezesha ununuzi wa boti 450 na zana za uvuvi kupitia dirisha la ECF na Mradi wa TASFAM; Kuwezesha vikundi 300 kwa ajili ya kilimo cha mwani, ufugaji wa kaa na majongoo bahari; Kununua meli moja (1) ya mafunzo ya uvuvi kupitia mradi wa TASFAM; Kununua maboya 60, ndege saba (7) zisizo na rubani (drones) na kusanikisha mfumo wa ufuatiliaji wa vyombo vya uvuvi; Kuwezesha ununuzi wa vizimba 497 kupitia ECF; na Kuanzisha mashamba darasa 20 ya ukuzaji viumbe maji katika Halmashauri 20. Kuzalisha vifaranga vya samaki....... Sera, Sheria na Kanuni katika Sekta za Mifugo na Uvuvi Mheshimiwa Spika, katika mwaka 2024/2025, Wizara itaendelea kuratibu na kuboresha utekelezaji wa Sera, Sheria na kanuni zinazosimamia Sekta za Mifugo na Uvuvi ikiwemo kuendelea na mapitio ya Sera ya Mifugo ya Mwaka 2006, Kanuni ya Uvuvi ya Mwaka 2009, kufanya tafsiri ya kanuni mbalimbali na kutoa elimu ya Sheria kwa wadau wa mifugo na uvuvi. Aidha, Wizara itaendelea kutekeleza afua na mikakati iliyobainishwa katika Mpango Mkuu wa Sekta ya Kilimo (Agricultural Transformation Masterplan - 2050) ili kufikia matokeo tarajiwa katika sekta za mifugo na uvuvi. Makadirio ya Ukusanyaji wa Maduhuli kwa Mwaka /2025 Mheshimiwa Spika, Katika mwaka 2024/2025, Wizara ya Mifugo na Uvuvi, Fungu 99, inatarajia kukusanya jumla ya Shilingi 69,105,000,000, kati ya fedha hizo, Shilingi 36,105,000,000 zitatokana na vyanzo vya mifugo na Shilingi 33,000,000,000 vyanzo vya uvuvi. Vyanzo vikuu vya makusanyo hayo ni pamoja na tozo ya ukaguzi wa mifugo; ushuru wa masoko; tozo za vibali vya kusafirisha mifugo, samaki na mazao yake; leseni za kusafirisha samaki na mazao yake; ushuru wa mrabaha wa kuingiza mazao ya uvuvi na mifugo nchini ; Ushuru wa mrabaha wa mauzo nje ya nchi na tozo za maabara. Uboreshaji Mbari za Mifugo Mheshimiwa Spika, katika mwaka 2024/2025, Wizara imepanga kuboresha mbari za mifugo kwa kununua madume bora 60 aina ya Brahman na kuyasambaza kwa vikundi vya wafugaji. Aidha, wahimilishaji 178 kutoka katika Mamlaka za Serikali za Mitaa watajengewa uwezo ili waweze kutoa huduma ya uhimilishaji. Uendelezaji wa Mifugo na Mazao yake Mheshimiwa Spika, katika mwaka 2024/2025, Wizara imepanga kuanzisha kambi moja (1) ya mifugo wageni (Livestock Guest House) katika Ranchi ya Mkata kupitia mpango wa vitalu vilivyoboreshwa kwa kuwekewa miundombinu muhimu ya ufugaji ikiwa ni pamoja na malisho, maji na huduma za ugani. Mpango huu utasaidia kupunguza migogoro baina ya wafugaji na watumiaji wengine wa ardhi. Mheshimiwa Spika, katika mwaka 2024/2025, Kampuni ya Ranchi za Taifa (NARCO) inatarajia kutekeleza majukumu yafuatayo: Kuzalisha ndama 6,059 kutokana na majike wazazi 7,574; Kuweka uzio wa fensi katika eneo la nyanda za malisho lenye ukubwa wa kilometa za mraba 40 katika ranchi ya Kongwa, Mkata, Mzeri, Ruvu na Missenyi; kutekeleza mradi wa unenepeshaji wa ng’ombe 4,800 katika ranchi za Kongwa, Ruvu na Mzeri; kuuza tani 1,134.8 ya nyama bora ya ‘’Kongwa beef’’ kupitia maduka ya Kampuni; kuzalisha marobota 66,000 ya hei katika ranchi ya Kongwa, Ruvu na Mzeri kwenye eneo la ekari 825; kuuza madume bora 346 ya ng’ombe aina ya Boran kwa wafugaji wa asili kwa ajili ya kuboresha kosaafu za mifugo yao; kununua madume bora 184 ya ng’ombe aina ya borani kwa ajili ya kuimarisha uzalishaji katika ranchi ya Kalambo; kulima ekari 150 katika Ranchi za Kongwa na Ruvu kwa ajili ya kuzalisha malisho aina ya Mabingobingo yaliyoboreshwa (JUNCAO). Mheshimiwa Spika, katika mwaka 2024/2025, Bodi ya Maziwa Tanzania (TDB) imepanga kuwajengea uwezo wadau wa maziwa 102 na wakaguzi wa maziwa 49 kutoka Mamlaka za Serikali za Mitaa nchini. Aidha, mafunzo kuhusu ufugaji bora wa ng'ombe wa maziwa yatatolewa kwa vikundi 1,200 vya wafugaji sanjari na kufanya ukaguzi wa wadau 1,050 na kuwezesha usajili wa wadau 400 na vyama vya ushirika vinne (4). Mheshimiwa Spika, Mheshimiwa Spika, katika mwaka 2024/2025, Wizara itakamilisha ujenzi wa minada saba (7) na vituo 10 vya kukusanyia maziwa ili kuendelea kuboresha mazingira ya biashara ya mifugo na mazao yake nchini. Bodi ya Nyama Mheshimiwa Spika, katika mwaka 2024/2025 Wizara kupitia Bodi ya Nyama itaendelea kuthibiti ubora na biashara ya nyama kwa kuwajengea uwezo wazalishaji 300 wa mifugo na wadau 12,090. Aidha, itafanya ukaguzi kwa wadau 12,075 kwa lengo la kulinda afya za watumiaji wa bidhaa za nyama na kusajili wadau 5,097. Bodi ya Maziwa Mheshimiwa Spika, katika mwaka 2024/2025, Wizara kupitia Bodi ya Maziwa itasajili wadau 1,000 wa maziwa ili kuongeza urasimishaji wa biashara ya maziwa, ukaguzi wa wadau 1,200 ili kuimarisha uzingatiaji wa Sheria ya Maziwa Sura 262 ya Mwaka 2004, itajenga uwezo kwa wadau 500 na kuwezesha uanzishwaji na uimarishaji wa vyama viwili (2) vya ushirika wa maziwa ili kuongeza uzalishaji wa maziwa. Aidha, itawajengea uwezo wakaguzi 185 kutoka Mamlaka za Serikali za Mitaa ili kuimarisha usimamizi. Huduma za Mifugo Chanjo na Uchanjaji wa Mifugo Mheshimiwa Spika, katika mwaka 2024/2025, Wizara itafanya kampeni maalum na zoezi la chanjo ya magonjwa ya kipaumbele kwa kuchanja zaidi ya asilimia 70 ya mifugo. Kampeni hii inalenga kudhibiti magonjwa na kukuza biashara ya mifugo na mazao yake ikiwa ni pamoja na kutokomeza ugonjwa wa sotoka ya mbuzi na kondoo (PPR) na homa ya mapafu ya ng’ombe (CBPP) ambayo yanasababisha vifo vingi vya wanyama na hasara kwa wafugaji. Vile vile, kampeni hii itawezesha kukidhi matakwa ya biashara ya mifugo ndani na nje ya nchi. Ukaguzi wa Mifugo na Mazao yake Mheshimiwa Spika, katika mwaka 2024/2025, ili kulinda afya ya jamii dhidi ya magonjwa yanayotoka kwa wanyama kwenda kwa binadamu, Wizara itaendelea na ukaguzi wa mifugo na mazao yake kwenye minada, machinjio, vituo vya ukaguzi vya ndani ya nchi na mipakani. Aidha, Wizara itaratibu ukaguzi wa mifugo na mazao mbalimbali ya wanyama yanayosafirishwa nje ya nchi. Vilevile, Wizara inatarajia kukagua na kuidhinisha nyama ya ng’ombe tani 2,200, mbuzi na kondoo tani 15,000 kabla ya kusafirishwa nje ya nchi. Pia, Wizara itakarabati miundombinu ya Kituo cha karantini cha Kwala kilichopo eneo la Kibaha, mkoani Pwani ili kukuza biashara ya mifugo kimataifa na kulinda afya ya jamii kutokana na magonjwa yanayoweza kuambukizwa kutoka kwa wanyama kwenda kwa binadamu. Mheshimiwa Spika, katika mwaka 2024/2025 Wizara itaendelea kushikiriana na sekta mbalimbali zikiwemo sekta za afya, kilimo na mazingira katika kudhibiti magonjwa ya kuambukiza yanayoathiri binadamu kutoka kwa wanyama ikiwemo kichaa cha mbwa, kimeta, homa ya bonde la ufa, ugonjwa wa kutupa mimba, ugonjwa wa malale na ugonjwa wa mafua makali ya ndege. Pia, Wizara itaendelea kudhibiti matumizi holela ya dawa za mifugo ili kuzuia tatizo la usugu wa dawa za kutibu magonjwa ya mifugo kwa baadhi ya vimelea vya magonjwa. Ustawi wa Wanyama Mheshimiwa Spika, katika mwaka 2024/2025, Wizara itaendelea kutoa elimu ya ustawi wa wanyama kwa wakaguzi 70 na wadau 5,000 ili kuwajengea uelewa juu ya haki za Wanyama ili kuboresha uzingatiaji wa Sheria ya Ustawi wa wanyama Sura Na. 154 na Kanuni zake. Mheshimiwa Spika, katika mwaka 2024/2025, Wizara itaendelea kudhibiti magonjwa na kuwezesha biashara salama ya mifugo ndani na nje ya nchi, kwa kuiwezesha Wakala ya Maabara ya Veterinari kuendelea na ujenzi wa maabara ya virusi pamoja na ununuzi wa vifaa vya maabara ya virusi, ili kuongeza uzalishaji na upatikanaji wa chanjo. Wakala ya Maabara ya Veterinari Tanzania Mheshimiwa Spika, katika mwaka 2024/2025, Wizara kupitia Wakala ya Maabara ya Veterinari Tanzania imepanga kuzalisha chanjo za mifugo dozi milioni 85.3 ambapo dozi milioni 78 zitalenga kuzuia Ugonjwa wa Kideri/Mdondo kwa kuku; dozi 800,000 dhidi ya mchanganyiko wa magonjwa ya Kimeta na Chambavu; dozi milioni 4.2 za Ugonjwa wa Homa ya Mapafu ya Ng’ombe; dozi milioni 1.1 za Ugonjwa wa Homa ya Mapafu ya Mbuzi; dozi 600,000 dhidi ya Ugonjwa wa Kimeta; dozi 550,000 za Ugonjwa wa Chambavu; na dozi 17,000 za Ugonjwa wa Kutupa Mimba. Aidha, Wizara itaendelea kufanya uchunguzi wa magonjwa ya mifugo kwenye jumla ya sampuli 30,000 za wanyama, kuhakiki ubora wa vyakula vya mifugo kwenye sampuli 5,000 kutoka kwa wazalishaji, kufanya usajili mpya kwa aina tatu (3) za viuatilifu, kuhuisha vibali 30 vya waingizaji wa viuatilifu nchini na kuhuisha leseni 200 za wauzaji wa viuatilifu. Pia, Wizara kupitia Wakala itatoa elimu na ufuatiliaji wa uzalishaji wa vyakula vya mifugo kwa wazalishaji 200 katika mikoa ya Dar es Salaam, Arusha, Mwanza na Dodoma. Vile vile Wakala itasajili na kuanza matumizi ya Chanjo ya Ugonjwa wa Mdondo/Kideri iitwayo TEMEVAC iliyotengenezwa kwa mfumo wa kidonge baada ya kufaulu majaribio ya ndani na uwandani, lengo likiwa ni kuwezesha kuwa na chanjo yenye muda mrefu wa matumizi (Shelf life) na kuwezesha matumizi kwenye ufugaji mkubwa wa kuku kibiashara. Mheshimiwa Spika, katika mwaka 2024/2025, Wizara kupitia Wakala ya Maabara ya Veterinari itaendelea na ujenzi wa jengo la Maabara ya kisasa yenye hadhi ya GMP (Good Manufacturing Process) katika Taasisi ya Chanjo Tanzania (TVI) ili kuzalisha chanjo za Magonjwa ya Mifugo yanayosababishwa na Virusi. Aidha, Wakala itaanza ujenzi wa jengo jipya la Maabara na Ofisi katika kituo cha Wakala - Dodoma ili kuimarisha huduma za uchunguzi wa magonjwa kimaabara. Pia, Wakala itaendelea na utafiti wa utengenezaji wa chanjo mpya tatu (3) dhidi ya magonjwa ya Sotoka ya Mbuzi na Kondoo, Kichaa cha Mbwa na Mapele ngozi ambazo zipo katika hatua mbalimbali za utengenezaji Baraza la Veterinari Tanzania Mheshimiwa Spika, katika mwaka 2024/2025, Wizara kupitia Baraza la Veterinari Tanzania itafanya ukaguzi wa vituo 2,195 vya huduma ya afya ya wanyama; kukagua vituo 300 vinavyotoa na vinavyotarajia kutoa mafunzo ya afya na uzalishaji wa mifugo; kusajili madaktari 80 wa wanyama; kuandikisha na kuorodhesha wataalam wasaidizi 1,500; kutoa leseni 300 kwa wakaguzi wa nyama, wahimilishaji na wataalam wa maabara ya veterinari; kusajili vituo 300 vya kutolea huduma ya afya ya wanyama katika Halmashauri 184; na Baraza litaendesha mitihani kwa madaktari wahitimu kutoka nje ya nchi na mitihani ya kuandikishwa kwa wahitimu 1,500 wa stashahada ya afya na uzalishaji wa mifugo. Uendelezaji wa maeneo ya malisho Mheshimiwa Spika, katika mwaka 2024/2025, Wizara itatoa mafunzo kwa wakaguzi 80 wa vyakula vya mifugo kutoka Mamlaka za Serikali za Mitaa na kufanya ukaguzi wa maeneo 100 ya kuuzia, kuhifadhia na kuzalisha rasilimali za vyakula vya mifugo. Mheshimiwa Spika, katika mwaka 2024/2025 Wizara itawezesha mashamba ya Serikali (Vikuge na Langwira) kwa kuyapatia zana mbalimbali zikiwemo mashine na vifaa shamba; kuwezesha ujenzi wa ghala la kuhifadhia malisho na kukaushia mbegu za malisho ili kuongeza uzalishaji wa malisho. Aidha, Wizara itakarabati miundombinu ya umwagiliaji katika shamba la malisho Langwira na kujenga miundombinu ya umwagiliaji katika shamba la malisho la Vikuge. Mheshimiwa Spika, katika mwaka 2024/2025 Wizara, kwa kushirikiana na Wizara ya Ardhi Nyumba na Maendeleo ya Makazi na Tume ya Taifa ya Mpango wa Matumizi ya Ardhi itapima na kuweka mipaka eneo la malisho lenye ukubwa wa hekta 500,000 kwenye Mamlaka za Serikali za Mitaa. Pia, Wizara itaondoa vichaka eneo lenye ukubwa wa hekta 2,000; kukamilisha ujenzi wa Bwawa la Mlunduzi na ghala la kuhifadhia malisho katika eneo la Msomera. Mheshimiwa Spika, katika mwaka 2024/2025, Wizara itakamilisha ujenzi wa visima viwili (2) vya Kinamwigulu (Maswa) na Kapelekasinde (Momba) na mabwawa manne (4) ya Kwekikwembe (Kilindi), Lerumo (Simanjiro), Kaiwang (Kiteto), na Msomera (Handeni). Aidha, kukamilika kwa miundombinu hii ya maji itasaidia kupunguza vifo vya mifugo wakati wa ukame na migogoro baina ya wafugaji na watumiaji wengine wa maji. Usimamizi na Ulinzi wa Rasilimali za Uvuvi Mheshimiwa Spika, katika mwaka 2024/2025, Wizara itaendelea kuimarisha mifumo ya upatikanaji wa takwimu sahihi za uvuvi, kutoa mafunzo kwa wakusanyaji takwimu za uvuvi pamoja na kufanya sensa za uvuvi katika maziwa ya Nyasa na Rukwa; na maji madogo (Nyumba ya Mungu, Ziwa Babati, Eyasi, Natron na Tlawi) ili kupanga mipango madhubuti na kuongeza ufanisi wa usimamizi wa rasilimali za uvuvi. Mheshimiwa Spika, katika mwaka 2024/2025, Wizara itaendelea kuimarisha usimamizi wa maeneo ya mazalia ya samaki kwa kuyatambua na kuweka alama kwa kutumia maboya. Kwa awamu ya kwanza jumla ya maboya 40 yatawekwa katika Ziwa Victoria kwa lengo la kuhifadhi, kulinda bioanuai, samaki na kuongeza uzalishaji. Aidha, Wizara itaendelea kuimarisha usimamizi wa uvuvi wa pweza kwa kuhamasisha jamii za wavuvi kupumzisha miamba kwa hiari. Mheshimiwa Spika, katika mwaka 2024/2025, Wizara itaendelea kuimarisha ulinzi na usimamizi wa rasilimali za uvuvi kwa kuimarisha vituo 37 vya doria, vikundi vya usimamizi shirikishi (BMUs), mashirikiano na taasisi mbalimbali pamoja na kufanya doria zenye siku kazi 8,400 ili kudhibiti uvuvi na biashara haramu na kuchochea uvuvi endelevu katika maeneo yote ya uvuvi. Uthibiti Ubora na Usalama wa Mazao ya Uvuvi Mheshimiwa Spika, katika mwaka 2024/2025, Wizara itaendelea kusimamia uthibiti ubora, viwango na masoko ya mazao ya uvuvi kwa kuwajengea uwezo wakaguzi na wadau 300; kuimarisha vituo 20 vya uthibiti ubora, viwango na masoko ya mazao ya uvuvi; kufanya kaguzi za kawaida 9,200, kaguzi za kila robo mwaka 800 na kaguzi nne (4) za Kikanda na Kimataifa ili kufikia viwango vya masoko ya samaki na mazao yake. Maabara ya Uvuvi Mheshimiwa Spika, katika mwaka 2024/2025, Wizara itaimarisha huduma za Maabara ya Taifa ya Uvuvi kwa kukarabati na kununua mitambo na vitendanishi vya uchunguzi wa kimaabara ili kuendelea kukidhi kiwango (ISO/IEC 17025:2017) cha umahiri wa upimaji, na ustawi wa ithibati ya maabara. Aidha, Maabara itafanya uchunguzi wa sampuli 3,500 za samaki, mazao ya uvuvi na mazingira yake ili kukidhi matakwa ya viwango vya ubora na usalama na kuiwezesha nchi kuuza samaki na mazao ya uvuvi katika masoko ya kitaifa na kimataifa. Ukuzaji Viumbe Maji Mheshimiwa Spika, katika mwaka 2024/2025, Wizara itaendelea kuimarisha utoaji wa huduma za ugani na uzalishaji wa vifaranga kwa kusimamia na kuendesha vituo tano (5) vya ukuzaji viumbe maji (Ruhila – Ruvuma, Kingolwira – Morogoro, Mwamapuli – Tabora, Machui – Tanga na Nyengedi – Lindi) ili viweze kuzalisha vifaranga milioni 3. Aidha, Wizara itaanza kufanya mapitio ya Mkakati wa Taifa wa Kuendeleza Ukuzaji Viumbe Maji (2018 - 2025) kwa lengo la kufanya maboresho yatakayo changia kuongeza uzalishaji wa mazao ya viumbe maji nchini. Vile vile, Wizara itafanya kaguzi na kuhamasisha matumizi ya mbinu bora za uzalishaji na udhibiti wa magonjwa katika maeneo ya ukuzaji wa viumbe maji, vitotoleshi na viwanda vya kutengeneza chakula cha samaki katika mikoa sita (6). Miradi ya Maendeleo chini ya Programu ya ASDP II Mheshimiwa Spika, katika mwaka 2024/2025, Serikali itaendelea kuimarisha uendeshaji wa vituo vitano (5) vya kuendeleza ukuzaji viumbe maji (Machui, Ruhila, Nyengedi, Mwamapuli na Kingolwira) kwa kuvipatia vitendea kazi ili kuongeza ufanisi na tija. Aidha, Wizara itaendelea kuainisha na kuendeleza maeneo ya ufugaji samaki kwa njia ya vizimba katika Ziwa Tanganyika na Nyasa. Vilevile Wizara itajenga mabwawa mawili (2) ya kufugia samaki katika shule moja nchini kwa lengo la kuimarisha lishe na kuhamasisha ufugaji wa samaki. Mheshimiwa Spika, katika mwaka 2024/2025, Wizara itaendelea kutekeleza Mradi wa Ufugaji Samaki na Kilimo cha Mwani kwa kutoa mikopo ya masharti nafuu ya zana na pembejeo za ufugaji samaki kwa vizimba na kilimo cha mwani kupitia Benki ya Maendeleo ya Kilimo (TADB). Aidha, vizimba 270 vitatolewa pamoja na ujenzi wa mashamba darasa 20 katika Halmashauri 20 kwa ajili ya kutoa mafunzo ya ufugaji samaki kwa vitendo. Mheshimiwa Spika, katika mwaka 2024/2025, Wizara itaendelea na ujenzi wa miundombinu ya uvuvi na ukuzaji viumbe maji ikiwa ni pamoja na kukamilisha ujenzi wa Bandari ya Uvuvi Kilwa Masoko – Lindi; Maandalizi ya awali ya ujenzi wa bandari ya uvuvi ya Bagamoyo; kununua na kusambaza maboti 180 na zana za uvuvi kupitia Benki ya Maendeleo ya Kilimo Tanzania; Kukamilisha ujenzi wa masoko saba (7) ya Tunduma, Kyamkwikwi, Masunche, Manda, Nyamikoma, Zingibari na Kasanga na mialo mitatu (3) ya Chato Beach, Kalungu na Ng’ombo. Aidha, na kuimarisha Vituo vya Usimamizi wa Rasilimali za Uvuvi kwa kuvinunulia boti 5 na injini zake, ndege moja (1) isiyokuwa na rubani kwa ajili ya doria (surveillance drone) na, mizani maalum mitano (5) ya kupimia uzito wa mazao ya uvuvi kwenye masoko na vituo vya ukaguzi. Mheshimiwa Spika, katika mwaka 2024/2025 Serikali itatekeleza Mradi wa Mageuzi ya Tasnia ya Maziwa kwa kuzingatia mabadiliko ya Tabianchi wenye lengo la kuboresha mbari za ng’ombe wa maziwa, kuimarisha upatikanaji wa malisho, udhibiti wa magonjwa ya mifugo na kuboresha huduma za ugani. Aidha, Serikali itaendelea kuboresha Mpango wa Unywaji Maziwa Shuleni ili kuboresha lishe kwa watoto na kuchochea ujumuishaji wa vyakula vitokanavyo na mazao ya mifugo. Programu ya Kuendeleza Kilimo na Uvuvi (AFDP) Mheshimiwa Spika, katika mwaka 2024/2025, ili kuimarisha miundombinu ya vituo vya kuendeleza ukuzaji viumbe maji, Wizara itaendelea na ujenzi, ukarabati na Pangani-Tanga; kukamilisha ujenzi wa kituo cha ukuzaji viumbe maji – Rubambagwe; kujenga vichanja 40, ujenzi wa mahema mawili (2) ya kukaushia dagaa kwa mionzi ya jua (solar drier) na vyumba vitatu (3) vya ubaridi katika Halmashauri ya Wilaya ya Pangani na Manispaa ya Lindi. Hifadhi za Bahari na Maeneo Tengefu (MPRU) Mheshimiwa Spika, katika mwaka 2024/2025, Wizara kupitia MPRU itaboresha uwezo wa utoaji huduma, usimamizi wa ukusanyaji wa mapato, usimamizi wa ofisi na vitendea kazi katika Vituo vya Mafia, Tanga, Mtwara na Dar es Salaam kuwezesha ukusanyaji wa mapato ya ndani ya Tanga Coelecanth Marine Park (TACMP), Tanga Marine Reserves -TMRS na Maziwe; na kudumisha usafi wa njia za asili katika hifadhi na magofu ya kihistoria ndani ya maeneo yaliyohifadhiwa. Vilevile, Wizara kupitia MPRU itafanya mikutano ya uhamasishaji ya washikadau kuhusu kufuata sheria zinazohusiana na usimamizi wa MPAs; kuwezesha ukusanyaji wa mapato katika MBREMP na kushiriki katika maonyesho ya Saba saba, Karibu Arusha na SITE. Mheshimiwa Spika, katika mwaka /2025, Wizara kupitia MPRU itakuza maendeleo ya kijamii, kiuchumi, kiutamaduni na utalii kwa kutayarisha hati (5) za masoko; kuanzisha na kudumisha kanzidata ya utalii; kuboresha usimamizi wa mifumo ya ikolojia ya baharini na bioanuwai. Aidha, itatangaza maeneo mapya ya hifadhi ili kukuza utalii nchini. Aidha, Kitengo kitafanya upembuzi yakinifu na mashauriano pamoja na wadau ili kutambua maeneo yanayofaa kuanzisha au kufanya upanuzi wa MPAs. Shirika la Uvuvi Tanzania Mheshimiwa Spika, katika mwaka 2024/2025, Serikali itaendelea kuimarisha TAFICO kwa kufanya uwekezaji wa kimkakati ikiwemo kununua meli mbili (2) za uvuvi wa bahari kuu na kujenga kiwanda cha kutengeneza chakula cha samaki na kiwanda cha kuchakata mazao ya uvuvi. Aidha, mpango huu unalenga kushirikisha sekta binafsi kwa ajili ya kuchagiza uwekezaji, kuongeza ufanisi, matumizi ya teknolojia za kisasa na hivyo kuchangia katika kuongeza ajira, ukuaji wa uchumi na pato la taifa kwa ujumla. Vilevile, Wizara itaendelea na ukarabati wa miundombinu ya uendeshaji wa shirika ikiwemo chumba cha ubaridi na ukarabati wa gati. Utafiti, Mafunzo na Ugani Utafiti na Mafunzo Mheshimiwa Spika, katika kuhamasisha vijana na wanawake kwenye ufugaji wa kibiashara na kuongeza upatikanaji wa malighafi nchini, Wizara itaendelea na utekelezaji wa programu ya Jenga Kesho Iliyo Bora (BBT) kwa kuimarisha vituo nane (8) vilivyopo na kuanzisha vituo vipya vitano (5) ambapo vijana na wanawake 390 watanufaika katika Sekta ya Mifugo . Aidha, kwa upande wa Sekta ya Uvuvi mafunzo ya stadi za ukuzaji wa viumbe maji yatatolewa kwa vijana na wanawake 300. Mheshimiwa Spika, katika mwaka 2024/2025, Wizara itaendelea kuboresha miundombinu ya kufundishia na kujifunzia katika kampasi nane (8) za Wakala ya Mafunzo ya Mifugo (LITA) na kampasi tano (5) za Wakala ya Mafunzo ya Uvuvi (FETA). Aidha, Wizara itaratibu na kuwezesha mafunzo kwa Wakufunzi kutoka Kampasi za LITA na vyuo 12 vya Binafsi vinavyotumia Mitaala ya Wizara ya Mifugo na Uvuvi. Pia, Wizara itaendelea kuratibu Vituo saba (7) vya TALIRI, vitano (5) vya TAFIRI na Taasisi 11 zinazofanya Tafiti katika kuhakikisha tafiti zinazofanyika zinakidhi vigezo na kuzingatia Agenda ya Utafiti wa Mifugo na Uvuvi na mahitaji ya kisera. Mheshimiwa Spika, katika Mwaka /2025 Wizara kupitia Kampuni ya Ranchi za Taifa (NARCO) itaendelea kuwalea vijana 161 wa BBT waliopatiwa vitalu vya kuendelea na ufugaji wa mifugo kibiashara katika Ranchi za Kitengule na Kagoma, Mkoani Kagera. Aidha, Wizara itaendelea kuwaunganisha vijana hao na fursa mbalimbali ikiwemo mikopo kutoka Taasisi za kifedha pamoja na Masoko ili kuwawezesha kukuza mitaji ya kuendesha biashara ya mifugo. Taasisi za Utafiti wa Mifugo na Uvuvi (TALIRI na TAFIRI) Mheshimiwa Spika, Wizara kupitia TALIRI kwa kushirikiana na wadau wa maendeleo itaendelea na utekelezaji wa mradi wa African Asian Dairy Genetic Gain (AADGG) katika Mikoa saba (7) nchini kwa ajili ya kuboresha mbari za ng’ombe wa maziwa; mradi wa unenepeshaji wa mbuzi na uzalishaji wa malisho (BBT Kongwa Ranchi); mradi wa Environment Cow GHG Emission katika Mikoa miwili ya Kilimanjaro na Arusha kwa ajili ya kupunguza madhara ya hewa ukaa; mradi wa Maziwa Faida Mkoani Tanga kwa lengo la kuongeza uzalishaji wa maziwa. Vilevile, Wizara kupitia TAFIRI itaendelea kuainisha maeneo ya ufugaji samaki kwa vizimba katika Ziwa Tanganyika na Nyasa. Mheshimiwa Spika, katika mwaka 2024/2025, Wizara itaendelea kuimarisha mifumo ya upatikanaji wa takwimu sahihi za uvuvi, kutoa mafunzo kwa wakusanyaji takwimu za uvuvi pamoja na kufanya sensa za uvuvi katika maziwa ya Nyasa na Rukwa; na maji madogo (Nyumba ya Mungu, Ziwa Babati, Eyasi, Natron na Tlawi) ili kupanga mipango madhubuti na kuongeza ufanisi wa usimamizi wa rasilimali za uvuvi. Mheshimiwa Spika, Wizara kupitia Taasisi za TALIRI na TAFIRI zitaendelea kufanya tafiti katika maeneo ya kiupaumbele ambayo ni: uzalishaji na uendelezaji wa ng‘ombe, mbuzi, kondoo, kuku na nguruwe; uchambuzi na uhifadhi wa kosaafu za mifugo mbalimbali ya asili; uendelezaji wa malisho na uzalishaji wa mbegu za malisho, lishe na ubora wa vyakula vya mifugo na kufanya utafiti wa wingi na matawanyiko wa samaki katika Bahari ya Hindi kwa upande wa TAFIRI. Wakala ya Mafunzo ya Mifugo na Uvuvi (LITA na FETA) Mheshimiwa Spika, katika mwaka 2024/2025, Wakala ya Mafunzo ya Mifugo (LITA) na Wakala ya Mafunzo ya Uvuvi (FETA) zinatarajia kudahili wanafunzi 5,300 na kuendelea kuboresha miundombinu ya kufundishia na kujifunzia katika kampasi 13. Aidha, Wakala ya kwa kushirikiana na wadau zitatekeleza programu ya elimu na ujuzi wa kazi za uzalishaji (Education and Skills for Productive Jobs Program-for-Results - Phase II); Kujenga Kituo cha kubadilishana teknolojia (African Modern Agriculture Technology Exchange Training Centre); na kukamilisha ujenzi wa miundombinu katika kampasi za Gabimori, Mikindani na Nyegezi. Huduma za Ugani Mheshimiwa Spika, katika kuwezesha uhaulishaji wa maarifa na teknolojia mpya kwa wafugaji, wavuvi na wakuzaji viumbe maji, katika mwaka 2024/2025, Wizara kupitia Maonesho ya Kimataifa ya Kibiashara (Saba Saba), Nane Nane, Siku ya Ushirika Duniani; Madhimisho ya Siku ya Chakula Duniani; na Siku ya Mvuvi imepanga kuwafikia wadau 50,000. Aidha, Wizara itaendelea kuhamasisha uanzishaji wa vyama vya Ushirika vya Wafugaji (20) na Wavuvi (10) katika Halmashauri 20 nchini. Vilevile, itahuisha Mwongozo wa Utoaji Huduma za Ugani wa Mifugo na Uvuvi. 	MASUALA MTAMBUKA Utekelezaji kwa Mwaka 2023/2024 ya Masuala  Mtambuka Ushiriki wa Sekta Binafsi Mheshimiwa 	Spika, 	katika 	mwaka  /2024, Wizara kupitia Dawati la Sekta Binafsi  imeendelea kushirikiana na wadau wa Sekta Binafsi wakiwemo, wazalishaji, wachakataji, wasindikaji na wafanyabiashara wengine wa mazao ya mifugo na uvuvi. Kupitia ushirikiano huo, wadau wa mifugo na uvuvi wameunganishwa na taasisi za fedha. Hadi kufikia Aprili mwaka 2024, benki ya TADB imetoa mkopo wa  Shilingi bilioni 15.82, benki ya NMB imetoa mikopo yenye thamani ya  Shilingi bilioni 67.9 na benki ya CRDB Shilingi bilioni 66.59. Mikopo hiyo ilielekezwa kwenye maeneo ya ufugaji wa ngómbe, kuku, nguruwe na samaki; uzalishaji wa malisho na vyakula vya mifugo, kilimo cha mwani; unenepeshaji wa mifugo na uchakataji wa mazao ya mifugo na uvuvi. Mheshimiwa Spika, katika mwaka 2024/2025, Wizara kupitia Dawati la Sekta Binafsi itaendelea  kuhamasisha  uwekezaji  katika  Sekta za Mifugo na Uvuvi kwa kuibua maeneo mapya ya uwekezaji; kuwajengea uwezo wafugaji na wavuvi ili wafanye shughuli zao kibiashara; kushiriki katika kufanya tafiti ya minyororo ya thamani na masoko; kuwaunganisha wafugaji na wavuvi na taasisi za kifedha.   Utawala Bora, Jinsia na UKIMWI Mheshimiwa Spika, katika mwaka 2023/2024, jumla ya watumishi 103 wamepandishwa vyeo; watumishi 14 wamebadilishwa kada; 108 wameajiriwa; 22 wamehama; 13 wamehamia. Aidha, Wizara kwa kushirikiana na Wizara ya Afya imeendelea kutekeleza Mwongozo wa Kudhibiti VVU/UKIMWI na Magonjwa Sugu Yasiyoambukiza Mahali pa Kazi katika Utumishi wa Umma kwa kutoa elimu kwa watumishi 921 kuhusu VVU/UKIMWI, magonjwa yasiyoambukizwa na kuhamasisha upimaji wa afya. Pia, watumishi 921 wamehamasishwa na kushiriki mabonanza ya michezo na mashindano ya SHIMIWI, ili kupunguza Magonjwa Yasiyoambukiza.  Mheshimiwa Spika, katika mwaka 2024/2025, Wizara imeomba kupatiwa Ikama yenye jumla ya nafasi 668 kwa ajili ya ajira mpya 150, uhamisho 86, uteuzi 11, upandishwaji vyeo 410, na ubadilishwaji wa kada 11. Aidha, Wizara itaendelea kushirikiana na Wizara ya Afya kutekeleza Mwongozo wa Kudhibiti VVU/UKIMWI na Magonjwa Sugu Yasiyoambukiza Mahali pa Kazi katika Utumishi wa Umma kwa kutoa elimu kwa watumishi 1,157 kuhusu VVU/UKIMWI, Magonjwa yasiyoambukizwa na kuhamasisha upimaji wa afya.  Vilevile, Wizara  itaendelea kutekeleza Mkakati wa Kuzuia na Kuziba Mianya ya  Rushwa  kwa  kuelimisha  watumishi  kuhusu  Miongozo,  Kanuni  na  Sheria  za  Utumishi  wa  Umma.  Mazingira na Mabadiliko ya Tabianchi  Mheshimiwa Spika, katika mwaka 2023/2024, Wizara imeendelea kuhamasisha ufugaji unaozingatia utunzaji wa mazingira na kukabiliana na Mabadiliko ya Tabianchi ambapo jumla ya wafugaji  204 kutoka vijiji sita (6) vya Halmashauri ya Wilaya ya Bunda (Mara) wamepewa mafunzo kuhusu ufugaji endelevu unaohimili Mabadiliko ya Tabianchi. Aidha, Wizara imeandaa Mpango wa Usimamizi wa Mazingira katika ukarabati wa machinjio ya Kizota – Dodoma; Pia, ukaguzi wa kimazingira katika mnada wa Upili wa Pugu, Dar-es-Salaam umefanyika na jumla ya miti 1,050 ya kivuli na kuzuia mmomonyoko wa ardhi imepandwa.  Mheshimiwa Spika, katika mwaka 2023/2024, Wizara imeendelea kutoa elimu ya uhifadhi wa mazingira ya bahari, maziwa na mito ili kuwa na uvuvi endelevu ambapo jumla ya wavuvi 110 wa Halmashauri ya Wilaya ya Bagamoyo walijengewa uelewa juu ya mbinu za kupunguza uharibifu wa mazingira unaotokana na shughuli za kibinadamu baharini na nchi kavu. Pia, jumla ya wavuvi 277 (128 kutoka ziwa Babati na 149 kutoka ziwa Manyara) walijengewa uelewa wa uvuvi endelevu na matumizi ya zana za uvuvi zinazokubalika kisheria. Mheshimiwa Spika, katika mwaka 2023/2024, Sekta ya Uvuvi ni miongoni mwa sekta zilizoathiriwa na mabadiliko ya tabianchi ambapo majengo ya ofisi za vituo vya ulinzi na usimamizi wa raslimali za uvuvi vya Kigoma, Buhingu (Uvinza), Ikola (Tanganyika), Kasanga (Kalambo) pamoja na mialo mitatu (3) iliyoboreshwa ya Kibirizi (Kigoma), Ikola (Uvinza), na Kilando (Nkasi) imezama baada ya mvua kubwa iliyosababisha kuongezeka kwa kina cha maji katika Ziwa Tanganyika. Mheshimiwa Spika, katika mwaka 2024/2025, Wizara itaendelea kutoa elimu kuhusu ufugaji na uvuvi endelevu, sheria za uhifadhi wa mazingira na mbinu za kustahimili Mabadiliko ya Tabianchi kwa wavuvi na wafugaji 1,500. Aidha, Wizara itaratibu na kusimamia Tathmini ya Athari kwa Mazingira na Jamii (ESIA) kwenye miradi 15 ya maendeleo katika Sekta za Mifugo na Uvuvi. Pia, Wizara itajenga mtambo mmoja (1) wa biogesi katika viwanja vya maonesho ya Nane Nane Nzuguni - Dodoma. Vilevile, Wizara itajenga uelewa kwa wadau 500 katika Ziwa Nyasa juu ya hatua za kuchukua ili kupunguza athari kwa mazingira zitokanazo na shughuli za uvuvi na ufugaji wa mifugo usio endelevu.  Teknolojia ya Habari na Mawasiliano  Mheshimiwa Spika, katika mwaka 2023/2024, Wizara imeendelea kuimarisha matumizi ya TEHAMA katika utoaji wa huduma ambapo imeratibu usimamizi na utoaji wa vibali 16,778 vya kusafirisha mifugo na mazao yake kupitia mfumo wa Mifugo Integrated Management Information System (MIMIS) na Mfumo wa TAUSI unaotumika kwenye minada ya awali ya mifugo iliyopo chini ya Mamlaka za Serikali za Mitaa. Aidha, Wizara imeendelea na usanifu na uandaaji wa mfumo wa utambuzi na usajili wa mifugo nchini, ambapo utakapo kamilika utambuzi na usajili utafanyika kwa kutumia simu ya kiganjani. Aidha, Wizara imeboresha mfumo wa maduhuli (FiRCIS) ili kupunguza muda wa kuhudumia wateja kutoka siku 21 hadi saba (7) pamoja na kudhibiti upotevu wa maduhuli ambao ungetokana na udanganyifu wa nyaraka. Mheshimiwa Spika, katika mwaka 2024/2025, Wizara itaendelea kusanifu, kutengeneza, kusimamia vibali vya kusafirisha mifugo, mazao ya uvuvi na mifugo ndani na nje ya nchi na kutoa msaada wa kiufundi kwa mifumo ya TEHAMA ya Wizara ikiwemo FiRCIS, LGRCIS, MUSE, GePG, MIMIS,  pamoja na kufunga miundombinu na vifaa vya TEHAMA kati ya Wizara na vituo vyake. Ushirikiano wa Kitaifa, Kikanda na Kimataifa  Mheshimiwa Spika, katika mwaka 2023/2024, Wizara imesaini Hati ya Mashirikiano (MoU) na Jeshi la Kujenga Taifa yenye lengo la kukuza na kuendeleza Sekta za Mifugo na Uvuvi katika mnyororo wa thamani kwa ajili ya kuchangia usalama wa chakula ikiwa ni pamoja na kukuza uchumi kwa Vijana na Wanawake. Aidha, Wizara, pia, imesaini Hati ya Mashirikiano (MoU) na wadau wa kuku na ndege wafugwao yenye lengo la kutanua soko na kuchagiza ukuaji wa sekta. Utekelezaji wa Mashirikiano unaendelea na Wizara imezindua kamati ya kusimamia utekelezaji wa mashirikiano hayo.  Mheshimiwa Spika, katika mwaka 2023/2024, Wizara imesaini hati ya mashirikiano (MoU) kati ya Serikali ya Jamhuri ya Muungano wa Tanzania na Serikali ya Rwanda juu ya uendelezaji wa Tasnia ya Maziwa. Mashirikiano hayo yatahusisha ujenzi wa kiwanda cha kusindika maziwa mkoani Mwanza sambamba na ujenzi wa vituo vya kukusanya maziwa kwa ajili ya kiwanda hicho. Aidha, kutokana na uwepo wa Mradi wa TI3P ambao unatekelezwa kwa pamoja kati ya Benki ya Maendeleo ya Kilimo, Wizara yangu kupitia Bodi ya Maziwa na mashirika ya Heifer International na Land O’lakes Venture 37 vyama vya ushirika vya wafugaji vinaundwa na vile vilivyopo kuimarishwa kufanya uzalishaji wa maziwa wenye tija kwa kutoa mafunzo ya ubora na kukusanya maziwa katika maeneo rasmi. Mradi huu pia utawezesha kupatikana kwa maziwa katika kiwanda kinachotarijiwa kujengwa. Mheshimiwa Spika, katika mwaka 2023/2024, Wizara imeendelea kuimarisha ushirikiano wa kikanda na kimataifa ili kuendeleza Sekta za Mifugo na Uvuvi kwa kushiriki katika mikutano na vikao mbalimbali vya kikanda na kimataifa. Baadhi ya mikutano hiyo ni pamoja na  Kikao kazi cha kilichounda Jukwaa la Afya Moja katika ukusanyaji na utoaji wa taarifa zinazohusu magonjwa yanayoenezwa kati ya binadamu na wanyama chini ya Ofisi ya Waziri Mkuu na Southern African Center for Infectious Disease Surveillance (SACIDS); Vikao vya Jumuiya ya Afrika Mashariki kupitia Taasisi ya Usimamizi wa Uvuvi Ziwa Victoria (LVFO) vilivyojadili na kuweka mipango ya kudhibiti uvuvi haramu, usimamizi wa uvuvi na ufugaji wa samaki kwa njia ya vizimba; Vikao vya Mamlaka ya Ziwa Tanganyika (LTA) kwa ajili ya utekelezaji wa Mkataba wa usimamizi wa rasilimali za uvuvi na maandalizi ya sensa ya uvuvi katika Ziwa Tanganyika; pamoja na Mkutano wa Jukwaa la Mifumo Afrika (AGRF) uliofanyika Dar es Salaam na kufungua fursa za masoko ya mazao ya kilimo ndani na nje ya nchi pamoja na fursa za uwekezaji kwenye mnyororo wa thamani wa mazao ya kilimo.  Mheshimiwa Spika, katika kuendeleza Sekta ya Mifugo na  Uvuvi, Wizara inashirikiana na taasisi za kikanda na kimataifa zikiwemo:- Jumuiya ya Maendeleo ya Nchi za Kusini mwa Africa (SADC), Taasisi ya Uvuvi Ziwa Victoria (Lake Victoria Fisheries  Organization - LVFO),Taasis ya Mpango wa Kuendeleza Kilimo Ukanda wa Kusini mwa Tanzania (SAGCOT), Taasisi ya Sayansi za Bahari Magharibi mwa Bahari ya  Hindi (Western Indian Ocean Marine Science Association - WIOMSA), Kamisheni ya Usimamizi wa Uvuvi Kusini Magharibi mwa Bahari ya Hindi (South West Indian Ocean Fisheries Commision - SWIOFC), Mamlaka ya Usimamizi wa Ziwa Tanganyika (Lake Tanganyika Authority - LTA), Kamisheni ya Usimamizi wa Uvuvi wa Jodari ya Bahari ya Hindi (Indian Ocean Tuna Commission - IOTC), Jumuiya ya Nchi zilizopo katika Mwambao wa Bahari ya Hindi (Indian Ocean Rim Association - IORA), Kamisheni ya Usimamizi wa Nyangumi (International Whaling Commission - IWC),  Kamisheni ya Bahari ya Hindi (Indian Ocean  Commission - IOC), Jumuiya ya Afrika Mashariki (EAC), Taasisi ya Wanawake wa Afrika katika Rasilimali za Mifugo na Kilimo-Biashara (African Women in Animal Resource Farming and Agribusiness - AWARFA), Shirika la Afya Duniani (World Health Organization - WHO) na Shirika la Afya ya Wanyama Duniani (World Organization for Animal Health - WOAH), Shirika la Chakula na Kilimo la Umoja wa Mataifa (FAO), Mfuko wa Kimataifa wa Maendeleo ya Kilimo (IFAD), Shirika la Maendeleo la Umoja wa Mataifa (UNDP), Shirika la  Umoja wa Mataifa la Kuhudumia Watoto (UNICEF), Taasisi ya Rasilimali za Wanyama ya Umoja wa Afrika (AU-IBAR), Taasisi ya Kimataifa ya Utafiti wa Mifugo (ILRI), Taasisi ya Utafiti wa Kilimo ya Ireland (TEAGASC), Serikali ya Uholanzi na Serikali ya Japan kupitia Programu ya Uchumi na Maendeleo ya Jamii (Economic and Social Development Programme – ESDP), Trade Mark East Africa - TMEA na Overseas Fishery Cooperation Foundation (OFCF) of Japan. (weka kimakundi)  Mheshimiwa Spika, katika kipindi cha mwaka 2023/2024, Wizara  imesaini hati mbili (2) za mashirikiano (MoU)  baina ya Serikali ya  Jamhuri ya Muungano wa Tanzania na Jamhuri ya Watu wa China yanayolenga kuendeleza teknolojia, kuendeleza na kuboresha mbinu za usimamizi na  matumizi ya rasilimali za uvuvi, ulinzi wa ikolojia ya mazingira na uhifadhi wa viumbe maji. Pia, Wizara imesaini hati ya mashirikiano na Jamhuri ya Indonesia, lengo la mashirikiano haya ni kuendeleza na kukuza ushirikiano katika nchi hizi mbili (2) katika kuendeleza  tasnia ya ukuzaji viumbe maji,usimamizi na uendelezaji wa rasilimali za uvuvi na kubadilishana uzoefu katika kuzuia uvuvi haramu, uvuvi usioratibiwa na uvuvi usiotolewa taarifa. Mheshimiwa Spika, katika mwaka 2024/2025, Wizara itaendelea kushirikiana na Taasisi za Kikanda na Kimataifa ili kuimarisha mahusiano katika uwekezaji, masoko na tafiti zinazohusu Sekta za Mifugo na Uvuvi.  HITIMISHO  Mheshimiwa Spika, kabla ya kuhitimisha hotuba yangu, naomba kuchukua fursa hii kuwashukuru wale wote waliochangia kwa namna moja au nyingine katika kuiwezesha Wizara kufanikisha majukumu yake. Mafanikio yaliyopatikana katika mwaka 2022/2023 yametokana na ushirikiano na misaada ya kifedha na kiufundi kutoka kwa nchi wahisani, mashirika mbalimbali ya kitaifa na kimataifa, taasisi za fedha za Kitaifa na Kimataifa, taasisi zwakiongozwa na Waheshimiwa Wabunge na Madiwani. Mheshimiwa Spika, naomba kutumia fursa hii kuzitambua na kuzishukuru nchi za Japan, Korea Kusini, Uingereza, Uholanzi, Ireland, Saudi Arabia, United Arab Emirates (UAE), Oman, Norway, Jumuiya ya Ulaya, Jamhuri ya Watu wa China, Japan, Ethiopia, Comoro na Misri; kwa kuchangia katika maendeleo ya Sekta ya Mifugo na Uvuvi. Naomba pia kutambua na kuzishukuru jumuiya za kikanda ambazo ni Jumuiya ya Afrika Mashariki (EAC), Shirika la Maendeleo la Kiserikali la Nchi za Afrika Mashariki (IGAD), Jumuiya ya Maendeleo ya Nchi za Kusini mwa Afrika (SADC) na Umoja wa Nchi za Ulaya (EU). Mheshimiwa Spika, Aidha, ninazishukuru taasisi zinazoendelea kutuunga mkono kwa njia mbalimbali, ikiwa ni pamoja na:- Taasisi ya Usimamizi wa Uvuvi Ziwa Victoria (Lake Victoria 141 Fisheries Organization - LVFO), Mamlaka ya Usimamizi wa Ziwa Tanganyika (Lake Tanganyika Authority - LTA), Kamisheni ya Usimamizi wa Uvuvi wa Jodari ya Bahari ya Hindi (Indian Ocean Tuna Commission - IOTC), Kamisheni ya Usimamizi wa Uvuvi Kusini Magharibi mwa Bahari ya Hindi (South West Indian Ocean Fisheries Commision - SWIOFC), Jumuiya ya Nchi zilizopo katika Mwambao wa Bahari ya Hindi (Indian Ocean Rim Association - IORA), Western Indian Ocean Marine Science Association (WIOMSA), Kamisheni ya Kimataifa ya Usimamizi wa Nyangumi (International  Whaling Commission - IWC), Kamisheni ya Bahari ya Hindi (Indian Ocean Commission - IOC), na Taasisi ya  Wanawake wa Afrika katika Rasilimali za Mifugo na Kilimo-Biashara (African Women in Animal Resource Farming and Agribusiness -AWARFA). Mheshimiwa Spika, nitambue pia mchango wa mashirika mengine tunayoshirikiana nayo katika Sekta za Mifugo na Uvuvi ambayo ni: Shirika la Afya Duniani (WHO), Shirika la Afya ya Wanyama Duniani  (WOAH), Shirika la Chakula na Kilimo la Umoja wa Mataifa (FAO), Mfuko wa Kimataifa wa Maendeleo ya Kilimo (IFAD), Shirika la Kimataifa la Nguvu za Kiatomiki (International Atomic Energy), Shirika la Maendeleo la Umoja wa Mataifa (UNDP), Shirika la Misaada la Poland (Polish Aid), Shirika la Umoja wa Mataifa la Kuhudumia Watoto (UNICEF), Taasisi ya Rasilimali za Wanyama ya Umoja wa Afrika (AU-IBAR), Taasisi ya Kimataifa ya Utafiti wa Mifugo (ILRI), Taasisi ya Utafiti wa Kilimo ya Ireland (TEAGASC), Serikali ya 142 Uholanzi na Serikali ya Japan kupitia Programu ya Uchumi na Maendeleo ya Jamii (Economic and Social Development Programme – ESDP), na Overseas Fishery Cooperation Foundation (OFCF) of Japan.  Mheshimiwa Spika, nazishukuru pia taasisi za Kifedha na Wadau wa Maendeleo kwa ushirikiano wao hasa, Benki ya Dunia (WB), Benki ya Maendeleo ya Afrika (AfDB), Shirika la Kimataifa la Ushirikiano la  Jamhuri ya Korea (KOICA), Shirika la Kimataifa la Ushirikiano la Jamhuri ya Japan (JICA), Shirika la Misaada la Ireland (Irish Aid), Shirika la Misaada la Marekani (USAID), Idara ya Maendeleo ya Kimataifa ya Uingereza (DfID), Shirika la Maendeleo ya Uswisi (SDC), Shirika la Ushirikiano la Ujerumani (GIZ), United Nations University (UNU), Shirika la Maendeleo la Denmark (DANIDA), Shirika la Kimataifa la Maendeleo la Sweden (SIDA); na mashirika ya IAEA, UNIDO, ILRI, CIAT, ASARECA, CCARDESA na GEF kwa michango yao katika kuendeleza Sekta za Mifugo na Uvuvi. Mheshimiwa Spika, Aidha, napenda kuyashukuru Mashirika na Taasisi za hiari za Bill and Melinda Gates Foundation, World Wide Fund for Nature (WWF), Heifer Project Tanzania (HPT), Overseas Fisheries Cooperation  Foundation of Japan (OFCF), Vetaid, Care International, OXFARM, Welcome Trust, World Vision, FARM Africa, Land O’ Lakes, Building Resources Across Communities (BRAC), World Society for Protection 143 of Animals (WSPA), Global Alliance for Livestock and Veterinary Medicine (GALVmed), Institute of Social Studies (ISS), International Land Coalition (ILC), British Gas International, Sea Sense, SmartFish, Marine Stewardship Council (MSC), pamoja na Mashirika na Taasisi mbalimbali za humu nchini zinazojihusisha na uendelezaji wa Sekta za Mifugo na Uvuvi. Mheshimiwa Spika, kwa namna ya pekee nimpongeze na kumshukuru tena Rais wa Jamhuri ya Muungano wa Tanzania, Mheshimiwa Dkt. Samia Suluhu Hassan, kwa namna anavyoliongoza Taifa letu na anavyotusimamia katika kutekeleza majukumu ya Wizara ya Mifugo na Uvuvi. Nina imani kuwa ndani ya uongozi wake tutahakikisha kuwa Ilani ya Uchaguzi ya Chama cha Mapinduzi ya mwaka 2020 na Mpango wa  Tatu wa Maendeleo wa Taifa wa mwaka 2021/2022 – 2025/2026 unatekelezwa kikamilifu hususan katika Sekta za Mifugo na Uvuvi. Mheshimiwa Spika, naomba kuchukua nafasi hii tena kuwashukuru na kuwapongeza Kamati ya Kudumu ya Bunge inayosimamia Viwanda,  Biashara, Kilimo na Mifugo kwa maoni yao na ushauri unaolenga kuboresha na kuimarisha Sekta za Mifugo na Uvuvi. Pia niwashukuru wadau mbalimbali katika Sekta za Mifugo na Uvuvi, wafugaji na wavuvi hususan wanaozingatia Sheria katika utendaji wa kazi zao kote nchini kwa kutunza, kuzalisha na kulinda rasilimali za Taifa. Napenda kuwaahidi kwamba Wizara yangu itaendelea kusimamia Sekta za Mifugo na Uvuvi na kuunga mkono juhudi za wafugaji, wavuvi, wasindikaji na wafanyabiashara wa bidhaa za mifugo na uvuvi. Mheshimiwa Spika, naomba kurejea tena kutoa shukrani zangu za dhati kwa Mheshimiwa Alexander Pastory Mnyeti (Mb), Mbunge wa Jimbo la Misungwi, Naibu Waziri wa Mifugo na Uvuvi kwa ushauri na ushirikiano wake katika kusimamia majukumu ya Wizara. Aidha, natoa pia shukrani zangu kwa Prof. Riziki Silas Shemdoe, Katibu Mkuu, Dkt. Daniel Elius Mushi Naibu Katibu Mkuu (Mifugo) na Dkt. Edwin Paul Mhede Naibu Katibu Mkuu (Uvuvi), Wakurugenzi pamoja na Watendaji wote wa Wizara na Taasisi zake kwa kazi nzuri wanazozifanya. Mheshimiwa Spika, naomba pia kutoa shukrani zangu za dhati kwa wananchi wa Jimbo la Mkuranga ambao muda wote wameendelea kuniunga mkono katika kutekeleza majukumu yangu ya jimbo na ya Taifa letu, nataka niwahakikishie kuwa nitaendelea kuwatumikia kwa juhudi na maarifa ili kuleta mabadiliko ya kimaendeleo katika jimbo letu na Taifa kwa ujumla. Mwisho lakini sio kwa umuhimu, napenda kuishukuru familia yangu kwa kuendelea kunitia moyo ili niweze kutimiza majukumu yangu kwa ufanisi. MUHTASARI WA MAOMBI YA FEDHA KWA  MWAKA 2024/2025  Mheshimiwa Spika, katika mwaka 2024/2025, Wizara inaomba kutumia jumla ya Shilingi  460,333,602,000 kati ya fedha hizo, Shilingi  97,215,432,000 ni kwa ajili ya matumizi ya kawaida na Shilingi 363,118,170,000 ni kwa ajili ya miradi ya maendeleo. Mchanganuo  ni kama ifuatavyo:- Shilingi 97,215,432,000 Mishahara Shilingi 44,847,492,000 Matumizi Mengineyo (OC) Shilingi 52,367,940,000 Fedha za Matumizi ya Maendeleo: Shilingi 363,118,170,000 Fedha za Ndani Shilingi 242,078,803,000 Fedha za Nje Shilingi 121,039,367,000 Fedha za Matumizi ya Kawaida: Mheshimiwa Spika, naomba nitoe shukrani zangu za dhati kwako na kwa Waheshimiwa Wabunge kwa kunisikiliza. Hotuba hii pia inapatikana katika tovuti ya wizara.  