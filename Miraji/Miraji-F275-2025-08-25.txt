Usawiri wa Vyombo vya Dola katika Tamthilia ya Kilio cha Haki (1981) Kifo Kisimani (2001) na Upepo wa Mvua (2013) 
Jarida la Afrika Mashariki la Masomo ya Kiswahili (Mutegi Dolly Kendi na Murithi Joseph Jesse)
Tarehe ya IKISIRI Uchapishaji: 17 Julai 2025
Vyombo vya Dola ni taasisi za serikali zilizopewa mamlaka kikatiba kutekeleza sheria na kuendesha maswala ya nchi. Usalama na ulinzi wa nchi uhakikiswa kupitia kwa taasisi hizi. Umuhimu wake katika maisha ya binadamu ni wa juu zaidi. Istilahi Muhimu: Fasihi ni kioo cha jamii na huyasawiri mambo yaliyopo na yanayotendeka katika jamii katika ukamilifu wake. Katika makala hii tulichambua namna waandishi wa Vyombo vya Dola, tamthilia teule wanavyozisawiri taasisi hizi katika tamthilia zao. Tulitumia mbinu Mageuzi, ya kusoma kwa kina maktabani kukusanya data ya utafiti. Nadharia ya mabadiliko Taasisi, iliyoasisiwa na Kurt Lewin ndiyo iliyotuongoza katika utafiti wetu iliyotusaidia Asasi, kubaini utenda kazi wa Vyombo vya Dola na mabadiliko yaliyotokea katika Makachero. utendakazi wa taasisi hizi katika mpito wa wakati. Tulibainisha kuwa taasisi hizi ni dhulumu na hutumiwa kutimiza matakwa ya viongozi au serikali iliyo hatamuni badala ya kushughulia wanajamii. Taasisi hizi huishia kukiuka sheria kwa kulinda na kutunza masilahi ya kisiasa na ya kiuchumi ya watawala badala ya kutetea haki za mtu binafsi. Mabadiliko yamepatikana kwa kiasi fulani hasa baada ya kuidhinishwa kwa katiba mpya ya mwaka 2010 iliyopendekeza mageuzi mbalimbali katika taasisi hizi. Baadhi ya taasisi hizi bado ziliendeleza dhuluma, japokuwa sasa kwa njia fiche si kwa njia ya uwazi. Japokuwa mabadiliko hayajapatikana kwa ukamilifu, hatua kubwa zimepigwa na mchakato huu endelevu unazidi kutiliwa mkazo. Makala hii inapendekeza kuwepo na sheria na kanuni na njia mbadala za kuwajibisha Vyombo vya Dola ili taasisi hizi ziweze kutumikia jamii pana na kuwepo na imani na amani katika ya asasi za utawala na wanajamii. Uwajibikaji huu utasaidia kuondoa ukatili na dhuluma inayoendelezwa na taasisi hizi kwa wanajamii na kuhakikisha kuwa japokuwa vikosi hivi viko chini ya uongozi wa serikali, havitumiwi na serikali na watawala kudumisha nguvu zao za kiutawala. UTANGULIZI Makala hii inaangazia Vyombo vya Dola katika tamthilia za Kiswahili na jinsi ambavyo waandishi mbalimbali wa tamthilia za Kiswahili wamezisawiri taasisi hizi katika uandishi wao. Mwaniki na wenzake (2021) wanaeleza fasihi kama kioo cha jamii na huangazia matukio ambayo wanajamii hukumbana nayo katika shughuli zao za kila siku. Vyombo vya Dola ni taasisi za serikali zilizopewa mamlaka kikatiba na huendesha utawala wa nchi (Muusya na wenzake (2019)). Mada hii Inajikita katika mbinu ambayo waandishi wa sanaa husawiri jamii kwa ukweli na ukamilifu wake. Pia, inapatikana katika utanzu wa fasihi andishi ambao ni tamthilia. Wamitila (2003) anaeleza tamthilia kama kazi ya kidrama na kimaongezi ambayo huigizwa mbele ya hadhira au iliyoandika ili kusomwa. Katika tamthilia mwandishi hutumia lugha kama sanaa kimaandishi ili kufikisha ujumbe kwa hadhira yake. Fasihi ni kielelezo cha jamii. Huwakilisha sura, tabia na maisha ya wanajamii na hivyo hutumika kama kielelezo cha kuiongoza na kuwawezesha wanajamii kujielewa zaidi. Kazi nyingi za fasihi, hususan tamthilia hudokeza wazi vipindi tofauti katika jamii, maendeleo ya jamii na mifumo ambayo jamii hupitia. Fasihi kama mwigo wa jamii huonyesha mazuri na mabaya yaliyopo katika jamii hivyo wanajamii kuhamasishwa zaidi kuhusu mazingira yao na matabaka mbalimbali miongoni mwao. Taasisi za utawala hutangamana na kuathiri maisha ya wanajamii moja kwa moja Lengo kuu ni kuonyesha utendakazi wa Vyombo vya Dola kama ulivyosawiriwa na waandishi wa tamthilia teule. Waandishi wamezisawiri tamthilia hizi kwa ukamilifu wao na kuonyesha nguvu na udhaifu wake kama ilivyo katika jamii Madhumuni ya makala hii ni kutambua namna taasisi hizi zilivyobadilika katika mpito wa wakati. Hii ni kwa sababu tamthilia hizi ziliandikwa katika nyakati tofauti kihistoria ambapo Kilio cha Haki (1981) kiliandikwa wakati wa utawala wa chama kimoja, Kifo Kisimani (2001) kiliandikwa wakati wa vyama vingi na Upepo wa Mvua (2013) kiliandikwa baada ya kudhinishwa kwa katiba mpya. katiba hiyo ilipendekeza mageuzi katika Vyombo vya Dola na hivyo kuonyesha iwapo mabadiliko hayo yalitimizwa na jinsi yalivyoathiri jamii pana. Utawala unapobadilika, mfumo wa utenda kazi hubadilika kisiasa na kiuchumi. Japokuwa taasisi hizi ziko chini ya serikali, kila mtawala huleta sera na kanuni mpya zitakazomfaa katika uongozi wake. Maelezo kuhusu Vyombo vya Dola Vyombo vya Dola ni taasisi za serikali zilizopewa mamlaka kikatiba ya kuhakikisha uhuru na usalama wa nchi na majukumu mengine yote ya sheria na usalama. Hallinger na Heck (2007) wanaeleza kuwa jukumu kuu la Dola ni kusaidia watawaliwa wake kuwa na mtazamo sawa kuhusu malengo na maazimio ya kikundi hicho. Taasisi hizi huwa na mchango wa juu sana katika jamii kwani huhakikisha utekelezaji wa sheria na wanajamii wanaishi kwa amani, uelewano na utulivu. Pia uhakikisha ulinzi wa mipaka ya nchi kutokana na maadui wa nje na uhuru wa ndani ya nchi na wanajamii wote wanapata haki. Asasi hizi zimegawika katika vitengo mbalimbali kama vile watawala, jeshi, makachero, nyumba kumi, magereza, askari, mahakama na tume mbalimbali za kikatiba. Taasisi hizi zote ni muhimu katika jamii katika kuhakikisha amani na utulivu wa nchi. Utafiti huu ulijikita katika taasisi nne ambazo ni watawala, askari, makachero na mahakama au sheria. Watawala ni viongozi wa nchi au eneo Fulani, makachero ni maafisa wa upepelezi ambao huchunguza uhalifu, askari ni maafisa wenye jukumu la kuhakikisha usalama Amani na utulivu wa umma na kuzuia uhalifu. Mahakama ni taasisi inayohusika na utendaji wa haki kwa kushughulikia kesi zote. Taasisi hizi zinajionyesha kwa uwazi na umuhimu wake kwa wanajamii kudhihirika kwa uwazi katika tamthilia teule. Malengo ya Utafiti Utafiti huu ulilenga Kuonyesha usawiri wa Vyombo vya Dola katika tamthilia ya Kilio cha Haki (1981) Kujadili namna taasisi za utawala zimesawiriwa katika tamthilia ya Kifo Kisimani na mabadiliko yanayojitokeza Kuchanganua mabadiliko ya asasi za utawala katika tamthilia ya Upepo wa Mvua na athari zake. NADHARIA Tulitumia nadharia ya mabadiliko iliyoasisiwa na Kurt Lewin. Iliasisiwa mwaka wa 2005. Waitifaki wa nadharia hii ni J. Kotter, K.W.Back, B.Burnes, Clegg na Child. Nadharia hii inaeleza kuwa mabadiliko hutokea katika awamu tatu na kila awamu huongozwa na nguvu fulani kufikia lengo. Nguvu hizi ndizo huiongoza na pia kuizuia. Utafiti huu ulielekezwa na mihimili mitatu ya nadharia hii ambayo inaelezwa katika awamu tatu ambazo ni; . Haifunguki- hii ni awamu au wakati ambao mfanyikazi hujaribu kuelewa mabadiliko na sababu za mabadiliko hayo kutokea. Mabadiliko ya- hii ni awamu ambayo inaeleza mabadiliko kama mchakato na si tukio la wakati mmoja na hutegemea mabadiliko yanayotokea karibu na mfumo au mazingira ya karibu ili kutokea Inafungania- Lewin alieleza kuwa hii ni awamu ya mabadiliko mapya na mfumo kupata utulivu. Awamu hii huchukua muda kufanikiwa kikamilifu na mara nyingi visa vingi vya kufungua hufanyika wakati wake, hadi mwishowe inakuwa imara kwa Awamu ya kwanza ilituongoza kuchanganua Kilio cha Haki (1981) kwa kuonyesha nguvu zinazoongoza lengo na nguvu zinazozuia na kwa nini jamii ilisalia katika hali ileile japokuwa kulikuwa na hamu ya mabadiliko. Mhimili wa pili ulitufaa katika kuainisha iwapo kuna mababiliko yoyote yaliyokua yametokea katika usawiri wa taasisi za utawala tamthilia ya Kifo Kisimani (2001) kwa kuwa iliandikwa wakati wa utawala tofauti. Mhimili wa tatu ulitumika katika kuchanganua na kuelewa mabadiliko yaliyotokea katika asasi za utawala katika tamthilia ya Upepo wa Mvua (2013) kwa kuwa tamthilia hii iliandikwa baada ya kuidhinishwa kwa katiba mpya ya mwaka 2010. Hii ni kwa sababu hii ni awamu ambayo mabadiliko huwa yameshatokea na awamu mpya kupata utulivu. Mara nyingi ili kufikia lengo Fulani, lazima nguvu zinazokuelekeza ziendane na nguvu zinazokuzuia. Mabadiliko katika Vyombo vya Dola ni sawa na nguvu inayoongoza. Baadhi ya mabadiliko haya ni kama yaliyopendekezwa na katiba 2010 na KNCHR (2008) mfano, kuunganisha vitengo viwili vya polisi kiwe kimoja, Kusisitiza utaalamu katika kazi na kubadilisha ngazi za uongozi katika polisi na Pia kuinua maslahi ya polisi katika vitengo tofauti. Nguvu zinazozuia mabadiliko zinaposhinda nguvu zinazoongoza mabadiliko, jamii huishia kujipata mahali ambapo Vyombo vya Dola hugeuka kuwa asasi dhulumu. Hapa, mabadiliko katika Vyombo vya Dola hurudi katika awamu ya Haifunguki kutokana na kuongezeka kwa haja ya kuwepo mabadiliko, kushinda vizuizi na kujitolea. Haya yakipatikana, mabadiliko huanza tena kuchukua awamu ya inafungia ambapo mbinu mwafaka za mabadiliko huwekwa. Hapa, nguvu zinazoelekeza lengo huwa zimeshinda nguvu zinazozuia na hivyo kuunda hali ambapo mabadiliko yote huweza kupatikana na kidogo tu kubakia. Hivyo, mabadiliko yoyote lazima yapitia awamu hizi tatu na nguvu hizi mbili kupishana. MBINU ZA UTAFITI Mbinu ambayo hutumika katika kukusanya data huwa na uzito katika kuamua data itakayokusanywa na kuchanganuliwa. Mohajan (2018) anaeleza utafiti katika sayansi ya kijamii kuwa unahusu ukusanyaji wa data kwa minajili ya kutafuta majibu au maelezo ya maswali yanayokumba jamii. Utafiti huu ni wa kimaelezo na data ilichanganuliwa kwa kuhakiki yaliyomo na matokeo kuelezwa kwa njia ya maelezo. Mahala pa Utafiti Ufanisi wa utafiti huu ulifikiwa katika maktaba ya Kenyatta University. Mahala hapa paliteuliwa kwa kusudi kwa kuwa maktaba hii ina vitabu, makala, magazeti na tasnifu zilizokuwa na data tuliyohitaji. Tulisoma na kuchanganua tamthilia teule ambazo ni Kilio cha Haki (1981), Kifo Kisimani (2001), Upepo wa mvua (2013) ili kupata data ya msingi. Kothari (2004) anaeleza data ya kimsingi kama data ambayo haijawahi kukusanywa na msomi au mtafiti yeyote kwa lengo la utafiti hivyo ni data halisi ya mtafiti. Matini ya tamthilia teule ilisomwa kwa kina na kuchanganuliwa ili kupata data ya utafiti kulingana na malengo ya utafiti na misingi ya nadharia inayoongoza utafiti. Uteuzi wa Sampuli Sampuli lengwa katika utafiti wetu ilikuwa ni tamthilia za Kiswahili, Kilio cha Haki (1981), Kifo Kisimani (2001) na Upepo wa Mvua (2013). Sampuli hii iliteuliwa kwa njia ya kusudio. Mugenda A. (2008) anaeleza njia hii ya kama mbinu ya sampuli ambayo humruhusu mtafiti kutumia matukio ambayo yana taarifa zinazohitajika kwa kuzingatia malengo ya utafiti wake. Uteuzi wa maksudi humweesha mtafiti kuchagua dhana, kundi au vitu anavyoamini vinafaa utafiti wake na kutoa majibu ya uhakika.Tamthili hizi ziliteuliwa kwa sababu zinadhihirisha maudhui ya asasi za utawala. Maoni ya Mugenda yalituongoza kuchagua kundi maalum tuliloshughulikia ambalo ni Vyombo vya Dola. Katika tamthilia teule asasi hizi ni kama vile watawala, askari, makachero, jeshi na asasi za sheria ambazo zitatumiwa kujibu maswali ya utafiti. Data nyingi ya utafiti itatokana na tamthilia teule. Mtafiti alibaini kuwa tamthilia hizo zinatosheleza malengo ya utafiti na kujibu maswali yote ya utafiti. Ukusanyaji wa Data Data yote ya utafiti huu wa kimaelezo ilipatikana kutokana na kusoma kwa kina kuchambua .kuchanganua, kudondoa na kunakili matini maktabani. Usomaji na uhakiki wa tamthilia teule kwa kuzingatia sura na haya na kurejelea matini zinazofafanua zaidi kuhusu asasi mbalimbali za utawala ulizingatiwa. Data ya msingi ilichambuliwa kutoka kwa tamthilia teule ambazo ni Kilio cha Haki (1981), Kifo Kisimani (2001) na Upepo wa Mvua (2013). Data ya upili ilipatikana kutoka kwa majarida, magazeti, tasnifu mbalimbali na makala yanayohusiana na Vyombo vya Dola. Uwasilishaji wa Data Data ya utafiti huu ilichanganuliwa kwa kuhakiki yaliyo kwenye tamthilia kimaelezo. Uchambuzi wa kimaelezo ni mbinu inayohusisha kusoma au kusikiliza kazi ya fasihi, kuelewa maudhui, mtazamo wa mwandishi na falsafa, lugha aliyoitumia na mambo mengine katika kazi ya fasihi. Matokeo tuliyoyapata katika utafiti yamewasilishwa kwa njia ya maelezo ya kinathari. Mifano mwafaka imetolewa na kisha kupangwa katika sura mbalimbali. MATOKEO NA MJADALA Usawiri wa Vyombo Vya Dola katika Tamthilia ya Kilio cha Haki (1981) Kwa lengo la kubaini namna mwandishi wa Kilio cha Haki alivyovisawiri vyombo vya Dola, tulibaini kuwa tamthilia hii iliandikwa baada ya nchi ya Kenya kupata uhuru na mfumo wa utawala ulikuwa wa chama kimoja. Hii inamaanisha kuwa nguvu zote za mamlaka zilipewa aliyekuwa raisi wakati huo. Amri zote za polisi zilitoka kwake, aliteua wajumbe wa mahakama, aliweza kuvunja bunge na kuwapa au kuwaondoa kazini mawaziri. Mukaria (2018) anatupa picha kamili ya utawala ulivyokuwa wakati huo. Anaeleza kuwa raisi wa Kenya wakati huo mzee Jomo Kenyatta alitumia vibaya mamlaka na kuendeleza utawala wa kiimla kwa kutumia polisi na watu wa kabila lake. Watu wengi hawakuridhishwa na utawala huu jambo lilipolekea kuundwa kwa vyama viwili. Rais Jomo Kenyatta hakupendekezwa na jambo hilo la uundaji wa vyama hivi kwa kuwa vilikuwa na mawazo na maoni tofauti na yake kwa hivyo akatoa amri ya kuvivunjilia mbali na kuwaweka kizuizini viongozi wa wapinzani na kuwaua. Baada ya kifo cha Jomo Kenyatta, naibu wa raisi Daniel Moi alichukua hatamu ya uongozi chini ya chama kimoja. Rais moi aliweka sera ambazo zilikuwa kandamizi sana. Vyama vyovyote vya maendeleo vilivyoundwa kwa misingi ya kabila vilipigwa marufuku. Siasa za ushindani zilipigwa marufuku na kufanywa kuwa haramu. Uongozi wake ulijawa mauaji, ufisadi wa hali ya juu, watu kuwekwa kizuizini bila kesi, ukosefu wa uhuru wa kujieleza, vitisho kwa wanahabari, na matumizi ya nguvu kupita kiasi kwa kitengo cha polisi. Katika tamthilia ya Kilio cha Haki, mwandishi ametupa picha sawia na hali halisi ya uongozi wa rais Kenyatta na Moi. Utawala Katika tamthilia hii, utawala uliwakilishwa na Delamon, ambaye ndiye kaburu mwenye shamba. Vyombo vya Dola vinaungana kuendeleza ubepari na kuwadhulumu wafanyi kazi katika shamba la Delamon. Utawala wa Delamon unawadhulumu wafanyikazi kwa kulindwa na askari na Kamishna Henderson kuiba mashamba ya wanyonge, kufanya biashara na kuwatumia waafrika kufanya kazi za sulubu kwa malipo kidogo.Wafanyikazi wanapogoma kwa sababu ya malipo duni shambani na kazi nyingi, Delamon anaungana na kamishna Henderson ambaye anatuma askari kuwapiga, kuwakamata wafanyikazi wanaoongoza mgomo shambani na kuwatia gerezani. Mabwanyenye wanazidi kujitajirisha kwa kuchukua mashamba ya wanyonge na kuwakandamiza. Askari Askari wanawadhulumu wafanyikazi kwa kuwapiga na kuwajeruhi wanapopigania haki zao. Askari wanne wanawarukia Lanina na Tereki na kuwatia pingu katika ofisi ya Delamon. Askari mmoja nampiga lanina kofi na kumtolea matusi kuwa ni mpumbavu mbele ya Delamon. Dhuluma hii inaendelezwa kwa watu wasio na hatia na wanaopigania haki zao ili kujikomboa kutoka kwa umaskini. Askari Ben anajaribu kamnyanyasa Lanina kijinsia anapokuwa kizuizini na Lanina anapokataa anamtolea matusi na kumtishia kumuua. Anajaribu kumhadaa kwa maneno na Lanina anapokataa anamrukia akijaribu kumbusu na kumpasulia nguo. Hii ni ishara kuwa asasi hii badala ya kulinda na kuleta amani katika jamii, inadhulumu na kukandamiza watu zaidi ili kutetea maslahi ya watawala. Makachero Makachero wanawadhulumu washukiwa wa uhalifu badala ya kuchunguza uhalifu. Wanatumia vitisho na vipigo kuwashawishi wafungwa kubadilisha msimamo wao na kuungana nao. Kachero I anampiga Lanina makofi, anatia vidole kwenye mabega na kumbinya mabega kwa nguvu, anamvuta maskio kwa nguvu, anampiga kofi na kumwangusha chini na kasha kumshika koo. Anamtendea dhuluma hii yote ili kumzuia kupigania haki zake. Kachero I pia anajjaribu kumnyanyasa kijinsia Lanina Mbele ya wenzake na Lanina anapomkataza uhuni huo anamtolea matusi ya kumwita malaya. Wanamweleza jinsi maisha yake yamo mikononi mwa Delamon na kumshtaki kwa makosa ya mauaji. Hii ni dhibitisho kuwa asasi hii ni dhulumu na kandamizi na inayotumikia maslahi ya watawala. Mahakama Mahakama inawanyima watu haki na kuungana na polisi kutupilia mbali kesi za wanyonge. Dewe anamweleza Musa kuhusu kesi ya msichana wa kishamba ambaye alitafunwa na majibwa ya bwana shamba kwa sababu ya kupitia kwa shamba lake. Bwana shamba huyo hakuchukuliwa hatua yoyote alikuwa huru na anaendelea kuishi maisha ya raha mstarehe wakati wazazi wa msichana huyo wanasononeka kwa maumivu ya dhuluma hiyo. Kesi dhidi ya Delamon pia inatupiliwa mbali na inspekta a kihindi kama anavyoeleza Delamon kwa Kamishna Henderson anapompigia simu kumfahamisha kuhusu shida yao ya wafanyi kazi kugoma. Lanina anashtakiwa kwa makosa ya mauaji ambayo hakuhusika. Walioshiriki katika mauaji wanabaki huru baada ya kutorokea nchi jirani kujificha. Asasi hii inaendeleza dhuluma kwa kuwanyima wanyonge haki na kuhakikisha mabwanyenye hawaadhibiwi kwa makosa yao. Hakuna mabadiliko yaliyotendeka katika asasi hii kwa kuwa ilibakia dhulumu kutoka mwanzo hadi mwisho. Hali aliyotupa mwandishi ni sawa na hali halisi iliyokuwepo wakati wa utawala wa rais Moi nchini kwa kuwa dhuluma ilikuwa imetawala sekta zote na watu kuongozwa na uoga wa kupigwa na askari, kuwekwa kizuizini na kuuawa. Kama anavyoeleza Kurt katika nadharia yake, awamu ya kwanza ya mabadiliko, watu wengi huwa hawana uelewa wa haja ya mabadiliko au jinsi ya kuyapata. Nguvu zinazozuia mabadiliko kama vile utamaduni, mila na desturi, ukatili wa asasi za utawala na mengineyo zinashinda nguvu zinazoongoza mabadiliko ambazo ni dhuluma inayoendelea shambani. Kufanya kazi nyingi za sulubu na kulipwa mapato kidogo na mabwanyenye kuwanyanganya waafrika mashamba yao. Kifo cha Delamon kinaonyesha wafanyikazi shambani kuwa inawezekana kupata mabadiliko na hivyo haja kuongezeka. Usawiri wa Taasisi za Utawala katika Tamthilia ya Kifo Kisimani (2001) na Mabadiliko Yaliyojitokeza. Kwa lengo la kuelewa namna taasisi za utawala zimesawiriwa katika tamthilia ya Kifo Kisimani (2001) na mabadiliko yaliyojitokeza katika taasisi hizo katika mpito wa wakati tulielewa kuwa taasisi za utawala zilikuwa zinaendeleza dhuluma kwa wanajamii, hali halisi iliyokuwepo na watawala waliokuwa hatamuni. Wakati wa uandishi wa tamthilia hiyo, mwaka wa 2001, uongozi wa nchi ulikuwa chini ya rais Daniel Moi na katiba ilikuwa imefanyiwa marekebisho kidogo na kuruhusu kuwepo kwa vyama vingi. Moi alipata ushindi kwa mara ya pili mwaka na ushindi huo ulikumbwa na malamishi mengi ya wizi wa kura, utakaso wa kikabila, mauaji ya kisiasa, wapiga kura kuhongwa na watu kuhamishwa makwao. Japokuwa siasa ilikuwa ya vyama vingi, watu waliounga mkono demokrasia waliteswa, kukamatwa kiholela na kuwekwa kizuizini. Utawala wa raisi Moi ulijumuisha udikteta, ukiukaji wa haki za kibinadamu, uporaji wa uchumi na kutenga baadhi ya jamii. Kutoka miaka ya themanini hadi 2001 ya uongozi wa Moi, Vyombo vya Dola vilitumika kukandamiza na kuwanyamazisha wote waliolalamikia uongozi wake (Kwaka na Mutunga 2011) Utawala Utawala katika Kilio cha Haki unawakilishwa na Mtemi Bokono ambaye ni Mtemi wa Butangi. Utawala katili wa kidikteta unajidhihirisha wazi katika tamthilia ya Kifo Kisimani (2001) ambapo mtawala ni Mtemi Bokono anayetawala kwa nguvu na kutumia nguvu ya mamlaka kuwanyamazisha watu ili utawala wake usifikie kikomo. Watu wanaposusia kufika mkutano wake Mingamiwili, anamrisha wachukuliwe hatua kwa kuwa ni wachochezi na kwamba ataendelea kuitawala Butangi wanajamii wapende au wakatae. Mtemi Bokono anaendeleza utawala unaotumia madaraka vibaya kuwaadhibu na kuwatishia wanajamii ambao wanatofautiana na tabia ya mtawala. Bokono anatumia njia zote kumnyamazisha Mwelusi na wengine wanaopinga uongozi wake dhalimu. Anawatumia askari kumkamata, kumpiga na kumtesa anapokuwa gerezani. Utawala wa Bokono ulitumia askari kutishia watu na kuwanyamazisha ili kuhakikisha anabakia hatamuni. Askari Tulibaini kuwa Askari katika tamthilia hii walisawiriwa kuwa katili na kutumikia maslahi ya mtawala wao Bokono bila kujali maslahi ya wanajamii waliowachagua. Inadhihirika wazi kuwa askari ni taasisi ambayo imekuwa dhulumu tangu enzi za ukoloni na imeendeleza ukatili na unyama kwa wanajamii kila kuchao. Askari II anamweleza Askari I jinsi walivyowahi kumtesa mshukiwa katika kikosi kingine kwa kumngâ€™oa kucha, kumfinya vidole vya mkono baina ya vijiti, kumvuta sehemu za siri hadi akaaga wakijaribu kuminya habari kutoka kwake na utawala wa Bokono ukawafunika, hawakuwajibikia matendo yao. Pia wanampiga na kumnyima chakula Mwelusi anapokuwa gerezani. Wanakila chakula chake anapotembelewa na jamaa zake, jambo linalodhihirisha ukatili wa hali ya juu. Pia tuligundua unyanyasaji unaoendelezwa na askari ambapo shamba la watoto la kuchezea linachukuliwa na kupewa Askari mkuu na Bokono kupuuza jambo hilo. Askari III anajaribu kumnyanyasa Andua kijinsia anapojaribu kumshika kifuani na kumtolea vitisho vya ngono alipoenda kumpelekea Mwelusi chakula gerezani. Makachero Uchunguzi wetu pia ulionyesha kuwa makachero, japokuwa walikuwa na jukumu la kuchunguza uhalifu, waliendeleza ukatili na ilikuwa vigumu kutumikia wanajamii na mara nyingi walishughulikia matakwa ya mtawala na kukiuka sheria za utenda kazi wao. Mweke na Talui ambao ni makachero katika tamthilia hii wanatumiwa na Mtemi Bokono kuhakikisha kuwa Mwelusi ameuawa. Wanamhadaa ndugu yake Gege kuwa atapewa ardhi iliyo nono zaidi, zawadi nyingi na kuozwa binti yake Mtemi atakapofaulu kumuua Mwelusi. Hii ni dhahiri kuwa makachero walihusika katika kumuua Mwelusi. Badala ya kutumia mazungumzo kwa ufanisi ili mshukiwa akiri, wanampiga Mwelusi hadi anavuja damu katika jicho lake la kushoto. Wanampiga kofi na teke kwenye mbavu akiwa amefungwa mnyororo huku wakimdhihaki kuwa wanamhudumia. Makachero hao pia wanatumia habari za uongo kuwa wamewahoji watu na wamekiri kuwa Mwelusi ndiye mchochezi ili kumshurutisha Mwelusi kukiri makosa. Huu ni ukiukaji wa sheria za upelelezi. Asasi za Sheria Tulipata kuwa asasi za sheria zilizo na jukumu la kutoa hukumu zinadhibitiwa na watawala walio hatamuni. Katika Kisima cha Mkomani, Zigu anamweleza Andua kuwa kanuni ya kutoteka maji hapo ilikuwa imewekwa na baraza la wazee na kupitishwa na Baraza la Wazee na kutekelezwa na Baraza la Hukumu kwa lazima. Zigu anaeleza kuwa Baraza la Hukumu ni jina la pili la Mtemi Bokono, kuashiria kuwa taasisi hii hutimiza matakwa ya mtawala hata kama kanuni hizo ni kandamizi. Bokono na vibaraka wake wanapokamatwa katika ukumbi wa utawala, Atega anatoa amri kuwa wafungwe pamoja wapelekwe kizuizini watapongoja kutolewa hukumu na Baraza la Hukumu. Kame anaonyesha kutoridhishwa na hoja hiyo kwa kuwa Baraza la Hukumu halingeweza kumwadhibu Mtemi Bokono kwa kuwa uaminifu wao uko kwake kwa sababu yeye ndio aliwapa kazi. Kame anadhibitisha kuwa baraza hilo huyafanya mambo ambayo Bokono anataka wafanye. Hii ni dhahiri kuwa taasisi hii ilitumikia Mtemi Bokono badala ya kutumikia wananchi. Mabadiliko Yaliyojitokeza Uchunguzi huu ulibaini kuwa kulikuwepo na mabadiliko katika taasisi hizi kwa kiasi fulani. Utawala unapobadilika, hali ya siasa katika jamii pia hubadilika. Mabadiliko ni mchakato na si tukio la wakati mmoja na hutegemea mabadiliko yanayotokea karibu na mfumo au mazingira ya karibu. Utawala dhalimu wa Bokono si wa moja kwa moja, anaendeleza dhuluma kupitia askari, makachero na Baraza la Hukumu. Bokono anajali watakachosema watu kuhusu utawala wake baada ya askari kuwashambulia kwa kuwateketeza moto. Watu wengi Butangi pia wanaupinga utawala wa Bokono na kuutaja uovu wake wazi wazi bila kuogopa. Nyalwe, mkewe Bokono anamuonya mume wake dhidi ya uongozi wake mbaya na kuendelea kuwatendea watu mambo yanayowaumiza watu. Asasi za Dola zinaanza kukataa na kupinga dhuluma wazi wazi. Askari I anamzuia Askari II kumnyanyasa Andua kijinsia anapokwenda kumpelekea Mwelusi chakula gerezani. Pia anapinga na kuukataa unyanyasaji wa Askari II na III wanapokataa kumpa mfungwa chakula chake na kukila. Anapinga tabia ya kupuuza iwapo mfungwa ana hatia au la, iwapo kuna ukandamizaji kwa kuwa hilo litawafanya sawa na wanyama pori. Asasi za Dola zinashirikiana na wananchi na kuwa upande wao. Askari I wanaungana na Kame kwenda kumuonya Tanya baada ya Gege kushawishika kumuua ndugu yake Mwelusi. Baraza la Hukumu linavunjwa na lingine kuundwa wanajamii wanapokosa imani na baraza hizo kuwa na uwezo wa kutoa hukumu ya haki kwa Mtemi Bokono na vibaraka wake kwa kesi itakayowasilishwa dhidi yao. Hii inaonyesha wazi kuwa jamii imehamasishwa na kuelewa kuwa madaraka ni ya wananchi na uoga umekwisha. Mhimili wa pili ambao ni awamu ya pili, ni awamu ambayo haja ya mabadiliko huwa imeongezeka na hatua mbalimbali zinazongoza mabadiliko kuanzishwa. Katika awamu hii, nguvu zinazoelekeza malengo huwa zimeshinda nguvu zinazozuia na hivyo wanajamii kushawishika kukubali kuwa wanahitaji mabadiliko. Awamu hii ilichambua Kifo Kisimani ambapo hamu ya mabadiliko ya wanabutangi ilizidi na wote wakaungana pamoja kutaka kanuni mpya na kuondoa uongozi mbaya wa Bokono na sera zake kandamizi. Asasi za utawala katika tamthilia hii zinaonyesha mabadiliko katika utendakazi wake na jinsi wanavyotangamana na wanajamii. Japokuwa mabadiliko hayajapatikana kwa ukamilifu, hatua kubwa za mabadiliko zimepigwa. Watu wengi wamehamasishwa kuhusu haja ya mabadiliko na wameelewa kuwa dhuluma si haki. Wanabutangi wengi wanalewa uovu wa Bokono na hivyo ishara kuwa nguvu zinazoongoza lengo zimezidi nguvu zinazozuia na hivyo hatua za mwanzo za mabadiliko kuanzishwa. Bokono na watu wake wanakamatwa hivyo kuundwa upya kwa asasi mbalimbali chini ya utawala tofauti. Wanajamii wanaungana kupigania kanuni mpya zisizowakandandamiza na kuwanyima haki zao. Hatua hizi zidhibitisha maoni ya Kristonis (2015) kuwa awamu ya pili hueleza matukio kama mchakato na si tukio la wakati mmoja. Mchakato huo umeanzishwa na kupiga hatua kadhaa, na ili kuondoka katika mkabala wa usawa lazima nguvu zinazoongoza lengo ziendelee kuzidi nguvu zinazozuia lengo ili kuhepuka jamii kurudi katika hali iliyokuwa awali. Mabadiliko katika Asasi za Utawala katika Tamthilia ya Upepo wa Mvua (2013) Tamthilia hii iliandikwa mwaka 2013 miaka tatu baada ya kuidhinishwa kwa katiba ya mwaka 2010. Hii ni baada ya Rais wa tatu Mwai Kibaki kuchukua hatamu ya uongozi 2002. Lakini chama cha NARC kilikumbwa na kutoelewana na kutoaminiana kwa jinsi ya kuendesha masuala tofauti. Raisi Kibaki aliendeleza utamaduni wa kutumia polisi kulinda uongozi wake, jambo lililodhihirika katika ghasia za uchaguzi za mwaka wa 2007. Askari wa kitengo cha General Service Unit walitumika na raisi kuingia katika chumba kilichokuwa kinahesabiwa kura na kuwafukuza wanahabari na viongozi wote wa upinzani. Ushindi wake ulitangazwa na maafisa wakiwa wamelindwa vikali na polisi. Shirika la kibinadamu llitangaza vifo vya watu wengi sana na majeruhi baada ya uchaguzi huo vilivyotokana na matumizi ya nguvu kupita kiasi ya polisi. Amutabi (2009) anatueleza jinsi utawala wa kibaki ulikuwa na ufisadi mwingi na kashfa nyingi za kifedha na kisiasa. Ni wakati huu wa utawala wa Kibaki ambapo katiba mpya ya mwaka 2010 iliidhinishwa. Katiba hii ilichukua nafasi ya katiba iliyoundwa 1963 baada ya kupata uhuru na ilipendekeza mageuzi katika asasi mbalimbali. Hii ni baada ya wakenya kupotea wakati wa mateso, kunyimwa haki, kuweza kizuizini bila mashtaka, kuuawa, ufisadi wa hali ya juu na mengineo. Hili lilikuwa zao la mateso yalikumba wananchi wa Kenya zaidi ya miongo miwili. Katiba hii ilikuwa zao la mchakato wa mazungumzo ya kitaifa na upatanishi wakati wa ghasia za uchaguzi. Iliweka mfumo wa kazi ya kurejesha demokrasia ya kikatiba nchini Kenya. Katiba ya Kenya ni nguzo muhimu sana katika mchakato wa haki. Ililenga kuleta uwajibikaji wa ukiukaji wa haki za kibinadamu wa awali, kuwapa haki na fidia walioathirika wakati wa ghasia hizo na kuwahakikishia wananchi kuwa jambo kama lile halingetokea tena. Utawala Katika tamthilia ya Upepo wa Mvua, utawala uliwakilishwa na Chifu Mtoro, ambaye alikuwa kiongozi mtawala kata ya Lindi. Chifu Mtoro ni Kiongozi wa kiimla. Uongozi wake umekosa demokrasia na aliingia uongozini kwa kunyakua mamlaka. Kidani anaeleza jinsi alivyoingia uongozini kwa kuiba kura, hivyo Lindi kuongozwa na mtu ambaye hakuwa chaguo lao. Anaongoza kwa kuwahonga watu na kuwatishia wanyonge wasioridhishwa na uongozi wake mbaya. Wanatawaliwa kwa uongo na dhuluma, na kunyimwa haki zao. Hata hivyo, asasi za utawala zimeonyesha mabadiliko makubwa katika utenda kazi wao na jamii kupata mwelekeo ulio sawa. Utawala mwema na wa kupigiwa mfano unaonyeshwa kutokana na utawala wa Jemedari Mhidani. Mhina anaelezwa kama kiongozi aliyekuwa mzalendo na aliongoza kwa busara. Baada ya kifo cha Mhina, kijiji cha Bondeni kinaelezwa kuwa kilirudi nyuma sana kimaendeleo. Mhina alikuwa kiongozi wa kupigiwa mfano na chini ya uongozi wake, jeshi liliweza kwenda vitani wakati kijiji chao kilishambuliwa na wahalifu wa Mlimani na kuweza kuwaua watu wengi sana. Mhina aliskiza watu wake na alizungumza kwa uangalifu sana. Washauri wa chifu wanapinga pendekezo la Chifu la adhabu ya watu kucharazwa viboko peupe mbele ya umma kwa sababu ya kupinga uongozi ulio hatamuni. Chifu anaeleza kuwa adhabu kwa washambulizi ni kwa manufaa ya watu wa Bondeni lakini Mshauri I anapinga mbele ya umma pendekezo hilo. Anasema kuwa lazima wafuate mkataba uliopo wa vijiji vyote vitano na ili adhabu yoyote itolewe ni lazima serikali na wananchi waafikiane. Iwapo wananchi watakubali kumhifadhi mhalifu yeyote au mshambulizi kasha alete madhara kwao, basi hiyo itakuwa juu yao. Mshauri I anamwambia Chifu kuwa lazima askize maneno ya wananchi. Hii ni ishara kuwa hata washauri wa mtawala wanahakikisha sheria na kanuni zilizowekwa na zinazoongoza vijiji vyote vitano zinafuatwa. Hii ni kinyume na ilivyokuwa awali ambapo kiongozi wa kiimla anakiuka sheria na kanuni na washauri wake na askari wanafuata amri hiyo. Askari Askari wa Chifu na washauri wake wanapinga uongozi wake mbaya katika baraza la mkutano wa Chifu wa Lindi. Chifu anapopendekeza adhabu ya wahalifu kutandikwa viboko mbele ya umma kwa sababu ya kupinga uongozi ulio hatamuni, washauri wake wanakataa kuwa lazima mkataba uliopo baina va vijiji vyote vitano ufuatwe na serikali na wanachi waafikiane kuhusu adhabu hiyo. Washauri na Askari wa chifu wanapinga dhuluma yake mbele ya baraza na kukataa kutii amri ya Chifu ya kuwatuliza watu kwa lazima. Askari wanakataa kutumia bunduki zao kuwatawanya watu wanapoamrishwa na Mshauri I kutumia nguvu, ujuzi na bunduki. Askari I na II wanaeleza kuwa dhuluma wanayowatendea watu ya kuwapiga, kuwatesa na kuwaangamiza ndiyo iliyowatia wanajamii hasira kubwa. Huu ni uwajibikaji wa kiwango cha juu ambapo askari wanawajibikia matendo yao. Askari I na II wanaungana na wanajamii wa Bondeni katika maandamano ya amani dhidi ya uongozi wa Chifu Mtoro. Wanaeleza msimamo wao kuwa wao si askari wa Chifu na wako na uvumilivu wa kuwaelimisha watu ili waelewe hilo kwa matendo yao. Bwana Chifu anapatwa na wasiwasi kuona kuwa kulikuwa na upungufu mkubwa wa usalama ambapo kati ya askari watatu, wawili walikuwa wameungana na wanajamii na kukaidi uongozi wake na washauri wake kumgeuka. Hata hivyo, askari wengine bado wanaendeleza dhuluma kwa wanakijiji. Askari III ni mfano wa askari wenye uozo na ambao bado wanatumikia utawala wa Chifu Mtoro na wanaendeleza ukatili. Uzalendo wake upo na Chifu Mtoro na anamwomba nyongeza ya mshahara kwa sababu ya kusimama naye wakati mgumu wa siasa ambapo watu wengine wote walimsaliti. Askari III anaeleza jinsi yeye ni askari bora ata bila elimu kwa kuwa alivyowahi kuwaua watu watatu kwa bunduki yake waliokuwa wanafanya maandamano ya amani kupinga kuchaguliwa kwa Chifu mtoro. Chifu alimteua kuwa askari kwa sababu marehemu baba yake alimhudumia kama mshauri. Watu wanapokuwa wanaandamana kuelekea kwa ofisi ya Chifu Mtoro, askari wanawatishia kuwa wataoingia mle, vichwa vyao vitabaki humo. Anatumia bunduki yake kuwafyatulia gesi ya kutoa machozi na kuwatanya. Askari wa ziada wanawatia nguvuni Sengo, Kidani na Timbakwiri jambo linalopelekea ghasia kuzuka na wanajamii kuanza kutupa mawe. Jeshi Asasi hii iliongozwa na Jemedari Mhina. Jeshi lake ndilo lililokomboa kijiji cha Bondeni wakati kilipokuwa kimeshambuliwa na wakora wa Mlimani. Jemedari Mhina aliwapa jeshi lake silaha na kuwatia moyo ili kuondoaa uoga walipokwenda vitani. Vita vyao vilichukua muda wa juma mojana kuwaua maadui wapatao hamsini na wawili. Japokuwa walipoteza askari wao watatu, walifaulu kuwaua wengi wa wavamizi wao na huo ulikuwa ushindi mkubwa dhidi ya maadui waliokuwa wamevamia kijiji chao. Mhimili wa tatu wa nadharia ya mabadiliko unaeleza awamu ya tatu kama awamu ambayo mabadiliko mapya huwa yametendeka na mfumo mpya kupata utulivu awamu hii huchukua muda kufanikiwa kikamilifu na mara nyingi, visa vingi vya kufungua hufanyika wakati wake hadi mwishowe inakuwa imara kwa muda mrefu. Katika awamu hii, nguvu zinazoongoza lengo huwa zimeshinda kabisa nguvu zinazozuia na hivyo mabadiliko mengi kupatikana na kidogo kusalia. Maadili mapya hujumuishwa katika mila na desturi za jamii. Mabadiliko yanayojitokeza katika asasi za utawala zinaoshesha kuwa mageuzi yaliyopendekezwa yanatekelezwa na mfumo mpya wa mabadiliko ulikuwa unaimarishwa. Mabadiliko haya yameleta athari chanya katika jamii ambapo uhusiano mwema umejengwa baina ya taasisi za utawala na wanajamii Askari wanaungana na wanajamaii katika vita vya ukombozi na maandamano ya mapinduzi hivyo kuondoa imani kuwa daima askari huwa wadhulumu na wakandamizi na hutumiwa kuwapiga na kuwatesa wanajamii. Inadhihirisha kuwa askari pia wanaweza kupigania maslahi ya wanajamii na kuwasaidia kupinga uongozi mbaya bila mapendeleo. Uhuru na maendeleo katika jamii kutokana na uongozi mwema. Kijiji cha Bondeni kilipata uhuru na maendeleo kutoka kwa uongozi mwema wa Jemedari Mhina. Uongozi wake mwema ulisaidia kukikomboa kijiji chake wakati kilivamiwa na wahalifu wa milimani. Wanakijiji wa Bondeni wanalalamika jinsi kijiji chao kilirudi nyuma kimaendeleo baada ya uongozi wa Jemedari Mhina. Nguvu na madaraka ya wanajamii inawarejea wanapoungana na asasi za utawala na kuondoa uongozi mbaya hatamuni na kuwachagua viongozi walio na imani nao na watakaoshughulikia maslahi yao. Kutokana na utafiti huu, ni dhahiri kuwa kadri miaka inavyosonga, utawala unavyobadilika ndivyo taasisi za utawala zinavyobadilika. Dhuluma ya uwazi iliyokuwa inaendelezwa wakati wa ukoloni imepungua na kuendelezwa kwa njia fiche, ambapo watawala wanatumia asasi zingine kuiendeleza. Mchakato wa Mabadiliko ni endelevu na unaweza kuchukua miaka mingi sana kwa mabadiliko kupatikana kikamilifu katika taasisi hizi. Vilevile, malengo kama vile uongozi na uadilifu katika kazi hayawezi kupimika kwa urahisi. Baadhi ya maafisa wamebadilika na kufuata sheria na wengine bado kubakia katika hali ile ile ya dhuluma na ukandamizaji. HITIMISHO Taasisi za utawala bado zinaendelea kubadilika na mfumo mpya kuchua nafasi. Ukosefu wa uwajibikaji katika Vyombo vya Dola umepelekea kuwepo na uendelevu wa dhuluma na ukatili kwa kiasi fulani katika taasisi hizi. Taasisi hizi hizi ziliridhi mfumo wa ukatili wa ukoloni na kuutumia hata baada ya kupata uhuru. Ukatili huu umechangiwa pakubwa na watawala ambao hutumia nguvu ya sheria ili kuhakikisha dhuluma inaendelezwa. Japokuwa mabadiliko mengi yamekuwepo, bado kuna mambo yanahitajika kufanywa ili kuhakikisha taasisi hizi zimebadilika kikamilifu na kulinda amani haki na usalama wa wanajamii wala si kutumikia watawala na vibaraka wao. Mapendekezo Taasisi za utawala zinapoyapa kipaumbele mahitaji ya wanajamii na kutimiza malengo ya kutekeleza sheria na haki, basi kunakuwepo na amani na uhusiano mwema kati ya wanajamii na Dola. Lakini taasisi hizi zinaposhughulikia mahitaji ya utawala na kuendeleza uovu na dhuluma kwa wanajamii, kunakuza kutoridhika na kutofautiana kati ya taasisi hizi na wanajamii. Tunapendekeza serikali kuwajibisha watawala na asasi zote za usalama na ulinzi ili kuhakikisha jamii tulivu iliyo na haki na usawa. Wahakikishe kuwa sheria zote za katiba zinafuatwa na kuheshimiwa bila kujali cheo au hadhi. Watawala wanaoingia mamlakani wawe watu waadilifu, wanaofuata sheria na wanaowajibisha asasi zingine za utawala. Utawala mzuri utahakikisha polisi, makachero, jeshi na mahakama wanafanya kazi kisheria na kuhakikisha haki kwa wote. Ni vyema kuchambua, kuelewa na kuhamasisha jamii zaidi kuhusu asasi za utawala kwa sababu athari ya matendo yao ni ya moja kwa moja katika jamii. Wanajamii kuelewa haki zao za kibinadamu zinapokiukwa itawasaidia kujipigania na kuondoa viongozi wabaya hatamuni. Pia itasaidia katika kuondoa imani, kasumba na dhana potovu kuhusu utendakazi wa dola, watu hawana budi kujielimisha zaidi ili kukuza uhusiano na utangamano mwema na kuwajibisha asasi hizi wakati zinapokiuka sheria na maadili katika utendakazi wao. Jukumu lao ni kutumia wanajamii kuhakikisha wanapata amani, utulivu na maendeleo na ni haki ya kila mwanajamii. Ni jukumu la wanajamii kuondoa uozo katika jamii kwa kuhakikisha uwajibikaji wa kila mtu katika eneo lake la kazi. Pia ni jukumu lao kuondoa viongozi wabaya kutoka kwa madaraka kupitia kupiga kura na hivyo ni jamii iliyohamasishwa itaishia kuwachagua viongozi wema. 