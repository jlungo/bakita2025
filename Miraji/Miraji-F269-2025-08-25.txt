Utafiti wa Lahaja Kupitia Macho ya Jamii: Matumizi ya Mtazamo Tambuzi wa Elimu Lahaja Katika Kaunti ya Lamu 
Jarida la Afrika Mashariki la Masomo ya Kiswahili(Judy Wangari Onyancha, Rayya Timammy na Mungai Mutonya)
Tarehe ya Uchapishaji: IKISIRI 03 Julai 2025 
Utafiti huu unachunguza uainishaji wa mipaka ya lahaja za Kiswahili zinazozungumzwa katika Kaunti ya Lamu, Kenya, kwa kutumia nadharia ya Istilahi Muhimu: Mtazamo Tambuzi wa Elimu Lahaja (Preston, 1989). Tofauti na tafiti za awali zilizozingatia vipengele vya kimuundo vya lugha, utafiti huu umejikita katika Mtazamo Tambuzi, maoni, mitazamo, uelewa na hisia za wasemaji wazawa kama vigezo halali vya Elimu Lahaja, kutambua na kuainisha lahaja. Kwa kutumia mbinu ya uchoraji wa ramani za Mipaka ya Lahaja, mikono, sauti zilizorekodiwa, na mijadala ya vikundi, washiriki waliainisha Ramani za maeneo ya lahaja kwa msingi wa tajriba zao binafsi. Data hiyo ilichakatwa kwa Kiutambuzi, kutumia teknolojia ya GIS (QGIS na ArcGIS) kwa njia ya Kernel Density Mielekeo ya Kijamii. Estimation (KDE). Matokeo yameonyesha kuwepo kwa makundi makuu manne ya lahaja: Kiamu, Kipate, Kisiu na Kitikuu, huku Kishela na Kimatondoni zikiwa kwenye hatari ya kufifia kutokana na ushawishi wa Kiamu. Aidha, vipengele vya kifonolojia, kimofolojia na kisintaksia vilijitokeza kuwa msingi wa utambuzi wa tofauti hizo. Imebainika kuwa asili ya mzungumzaji, uzoefu wa lugha, na uhusiano wa kijamii ni vigezo muhimu vinavyoathiri namna wanavyotambua na kuchora mipaka ya lahaja. Utafiti huu unatoa mchango mpya kwa taaluma ya isimu-jamii na lahaja kwa kusisitiza umuhimu wa data tambuzi kutoka kwa jamii, na hivyo kupanua upeo wa utafiti wa lugha za Kiafrika kutoka katika mtazamo wa jamii kuelekea usomi wa kitaaluma. UTANGULIZI Lugha ya Kiswahili imeendelea kukua na kusambaa katika maeneo mbalimbali ya Afrika Mashariki, ikijidhihirisha kupitia lahaja nyingi zinazoakisi historia, tamaduni, na mwingiliano wa kijamii wa wasemaji wake. Katika Kaunti ya Lamu—eneo la pwani lenye historia tajiri ya Kiswahili— huzungumzwa lahaja sita kuu: Kiamu, Kipate, Kisiu, Kishela, Kitikuu na Kimatondoni. Tofauti za lahaja hizi zimekuwa zikichunguzwa kwa msingi wa vipengele vya kifonolojia, kimofolojia na kisintaksia kupitia mbinu za kiisimu-jadi. Hata hivyo, tafiti hizi zimeegemea zaidi katika data za uzalishaji wa lugha na uchanganuzi wa kitaalamu, huku zikipuuza mitazamo ya wazungumzaji wa kawaida, ambao ndio huishi, kutumia na kufasiri lahaja hizo katika maisha yao ya kila siku. Kwa mujibu wa nadharia ya Mtazamo Tambuzi wa Elimu Lahaja (Preston, 1989; Niedzielski & Preston, 2000), maarifa ya lahaja hayawezi kutegemea tu vigezo rasmi vya kisarufi; bali huundwa na kueleweka kupitia hisia, maoni, kumbukizi, na mitazamo ya wanajamii wenyewe. Aidha, licha ya juhudi kubwa zilizowekwa katika kuorodhesha na kuelezea lahaja za Kiswahili, bado kuna pengo la msingi katika taaluma ya isimu: hakuna makubaliano thabiti kuhusu idadi kamili ya lahaja za Kiswahili, fasili yake, wala mipaka rasmi ya lahaja hizo. Watafiti kama Stigand (1915), Polomé (1967), Nabhany (1995) na Khalid (1977) wamependekeza idadi tofauti za lahaja, kuanzia 14 hadi zaidi ya 20. Kutokuwepo kwa mwelekeo mmoja huashiria ukosefu wa vigezo vinavyowiana, jambo ambalo linaathiri uelewa wa lahaja na utambulisho wake. Ni katika muktadha huu ambapo utafiti huu umeibuka kwa dhima ya kuweka jamii katikati ya mchakato wa uainishaji wa lahaja. Kupitia ramani za mikono, utambuzi wa sauti, na majadiliano ya vikundi, pamoja na teknolojia ya QGIS na ArcGIS kwa mbinu ya Kernel Density Estimation (KDE), utafiti huu unakusudia kuchora ramani za kiakili kuhusu mipaka ya lahaja kama inavyotazamwa na wasemaji wa kawaida. Kwa kufanya hivyo, utafiti huu unapanua upeo wa tafsiri ya lahaja na kujaza pengo muhimu lililoachwa na tafiti za kiisimu za awali, kwa kushadidia mitazamo ya jamii kama msingi halali wa uchanganuzi wa lahaja. YALIYOANDIKWA KUHUSU MADA Utafiti wa lahaja umekuwa mojawapo ya maeneo yaliyopewa uzito mkubwa katika taaluma ya isimu ya kijamii na elimu ya lugha. Hata hivyo, kwa miongo mingi, tafiti nyingi zimeegemea katika uchambuzi wa lugha kwa kutumia misingi ya kimuundo kama vile fonolojia, mofolojia, sintaksia na msamiati. Mitazamo hii imekuwa ikiongozwa na dhana kwamba tofauti za lahaja zinaweza kutambulika kwa kutegemea tu data rasmi zinazozalishwa na wasemaji, zikiwasilishwa kwa njia ya kiuchambuzi wa kitaalamu. Katika muktadha huu, lahaja zimeonekana kana kwamba ni vitu vya nje vinavyoweza kuchunguzwa kwa kutumia darubini ya mtaalamu wa lugha, huku maoni, mitazamo, na hisia za jamii zenyewe zikionekana kuwa si sehemu ya msingi wa uchambuzi wa kisayansi. Hali hii imeanza kupingwa katika miaka ya hivi karibuni kwa kuibuka kwa mitazamo ya kijamiitambuzi kama ule wa Mtazamo Tambuzi wa Elimu Lahaja (Preston, 1989). Nadharia hii inatoa fursa ya kuchunguza lahaja si kama mifumo ya kimuundo pekee, bali kama matokeo ya mchakato wa kijamii unaoakisi fikra, maoni, kumbukizi, na tajriba za kila siku za wasemaji wa lugha. Preston anapendekeza kuwa wazungumzaji wa kawaida, ingawa si wataalamu wa isimu, wana uwezo wa kuunda “ramani za kiakili” kuhusu mipaka ya lahaja, hadhi ya lahaja, na maeneo ambamo lahaja hizo hutumika. Hii ina maana kwamba maarifa ya lugha hayawezi kumilikiwa na wataalamu pekee, bali yanapaswa kuchunguzwa pia kupitia “macho ya jamii.” Kwa mujibu wa Niedzielski na Preston (2000), maarifa haya ya jamii hujengwa katika hali halisi ya kijamii wanamoishi, na huchochewa na vipengele kama vile asili ya mzungumzaji, uzoefu wa lugha, mwingiliano wa jamii, na mazingira ya kijiografia. Nadharia hii imekuwa na mafanikio makubwa katika lugha kama Kiingereza cha Marekani, Kijerumani, Kiholanzi na Kifaransa, lakini haijapewa nafasi ya kutosha katika utafiti wa lahaja za Kiswahili—hasa kwa maeneo yenye utofauti mkubwa wa kijamii kama Kaunti ya Lamu. Katika uwanja wa isimu ya Kiswahili, tafiti nyingi zimejikita katika uchambuzi wa lahaja kwa kutumia vigezo vya kifonolojia, kimofolojia na leksika. Kwa mfano, Stigand (1915) na Polomé (1967) walijitahidi kuorodhesha lahaja kwa misingi ya kihistoria na kimuundo. Chiragdin na Mnyapala (1977) walijikita katika ulinganisho wa msamiati, huku Nabhany (1995) akiainisha jumla ya lahaja 16, na Khalid (1977) akivuka mpaka huo hadi lahaja 20. Hali hii inaashiria kuwa bado kuna ukosefu wa makubaliano ya kisomi kuhusu idadi, usambao na mipaka ya lahaja za Kiswahili. Hili linafichua pengo la msingi katika fasihi, ambalo linaweza kujazwa kupitia mitazamo ya jamii yenyewe—ambayo mara nyingi haijapewa nafasi katika tafiti rasmi. Massamba (2004) anazungumzia dhana ya isimu jadiiya (folk linguistics) kwa mtazamo wa Afrika, akieleza kuwa wataalamu wa lugha wamekuwa wakipuuza nafasi ya wasemaji wa kawaida katika utafiti wa lugha. Kwa mtazamo huu, lugha haipo tu katika muundo wake rasmi, bali inaishi kupitia matumizi ya kila siku, imani, na kauli zinazojengwa na jamii inayozungumza. Boughton (2006) naye anasisitiza kuwa mitazamo ya jamii inaweza kuibua picha tofauti kabisa ya lahaja ukilinganisha na ile inayojengwa kwa vigezo vya kitaalamu pekee. Tafiti hizi zinasisitiza kwamba mitazamo ya jamii si ya kupuuzwa; bali ni hazina ya maarifa ya ndani (insider knowledge) ambayo inaweza kuchangia kwa kina katika utafiti wa lugha. Utafiti huu unajitokeza katika muktadha huo wa pengo la kisomi, kwa kulenga kuchunguza lahaja sita za Kiswahili katika Kaunti ya Lamu kwa kutumia nadharia ya mtazamo tambuzi wa elimu lahaja. Kwa kutumia mbinu za ramani za mikono, utambuzi wa sauti, na mijadala ya vikundi, pamoja na uchanganuzi wa kisasa kupitia teknolojia ya GIS, utafiti huu unakusudia kuonyesha kuwa wasemaji wazawa wa lugha wana uwezo wa kutambua tofauti za lahaja kwa kina zaidi ya kile kinachoelezwa na tafiti za kimuundo. Hii ni kwa sababu wao ndio wanaoishi na tofauti hizo, wanazielewa katika muktadha wake wa kijamii, na wanaweza kuelezea mipaka kwa njia inayoakisi ukweli wa matumizi ya lugha katika jamii. Kwa hivyo, mapitio haya ya fasihi yanaweka msingi wa kuelewa kwa nini utafiti huu ni muhimu kwa taaluma ya isimu ya kijamii. Utafiti huu unajaza pengo la kutokuwepo kwa tafiti zinazoshirikisha mitazamo ya jamii, na unaweka hoja kwamba maarifa ya lahaja yanapaswa kuchunguzwa sio tu kwa msingi wa data ya kitaalamu, bali pia kupitia data tambuzi kutoka kwa jamii yenyewe. Kwa kufanya hivyo, makala hii inapanua upeo wa uelewa wa lahaja za Kiswahili, na kuchangia mjadala mpana wa kisomi kuhusu nafasi ya jamii katika uundaji wa maarifa ya lugha. MBINU ZA UTAFITI Utafiti huu ulitekelezwa kwa misingi ya muundo mseto, ukijumuisha mbinu za kielimu, kijamii na kijiografia ili kuchunguza kwa kina namna wazungumzaji wa lahaja za Lamu wanavyotambua na kuainisha mipaka ya lahaja. Kwa kuwa msingi wa utafiti huu ni nadharia ya Mtazamo Tambuzi wa Elimu Lahaja (Preston, 1989), ambayo huweka msisitizo kwa mitazamo na hisia za wasemaji wa kawaida, mbinu zilizotumika zililenga kutoa nafasi kwa jamii kueleza maarifa yao ya ndani kuhusu lahaja wanazozizungumza. Eneo la Utafiti Kaunti ya Lamu, iliyoko kaskazini mwa Pwani ya Kenya, ni mojawapo ya maeneo yenye urithi mkubwa wa lugha ya Kiswahili. Historia yake ndefu ya biashara, Uislamu, na mwingiliano wa tamaduni umeifanya kuwa kiini cha maendeleo ya lahaja nyingi za Kiswahili. Utafiti huu ulihusisha lahaja sita ambazo ni: Kiamu, Kishela, Kipate, Kisiu, Kitikuu, na Kimatondoni. Eneo hili liliweza kutoa mchango mkubwa katika utafiti kwa kuwa ni moja ya maeneo machache ambayo lahaja nyingi za Kiswahili huzungumzwa kwa ukaribu mkubwa kijiografia, lakini huweza kutofautiana kijamii na kihistoria. Washiriki wa Utafiti Washiriki wa utafiti walichaguliwa kwa misingi ya uwakilishi wa kijamii. Jumla ya washiriki 90 walihusishwa, kutoka maeneo mbalimbali ya Lamu. Uchaguzi wao ulifanywa kwa kutumia mbinu ya kimakusudi (purposive sampling), kwa lengo la kupata uwakilishi wa watu waliobobea katika matumizi ya lahaja zao na wenye maarifa ya kijamii kuhusu jamii zao. Vigezo vilivyozingatiwa ni pamoja na: Umri (kuanzia miaka 18 na kuendelea, ili kufikia uzoefu wa lugha wa kutosha) Jinsia (ili kupata mitazamo ya wanaume na wanawake) Kiwango cha elimu (wasio na elimu rasmi hadi waliomaliza chuo kikuu) Asili ya kijamii na makazi ya muda mrefu katika eneo Mchanganyiko huu ulilenga kudokeza namna vipengele vya kijamii vinavyoweza kuathiri mitazamo ya lahaja, kwa kuwa uelewa wa lugha huathiriwa kwa kiasi kikubwa na uzoefu wa maisha, hali ya kijamii na elimu. Mbinu za Ukusanyaji Data Katika kukusanya data, mbinu mbalimbali zilitumika ili kushughulikia vipengele tofauti vya mitazamo ya lahaja: Uchoraji wa Ramani za Mikono Washiriki waliombwa kuchora ramani za maeneo ya Lamu na kuonyesha kwa kadri ya ufahamu wao, maeneo wanayoyatambua kuwa ni ya lahaja tofauti. Mbinu hii inatokana na Preston (1999) ambaye alitumia njia hii kuonyesha jinsi wazungumzaji wanavyojenga “ramani za kiakili” kuhusu lugha. Ramani hizi zilichambuliwa ili kubaini mipaka ya lahaja kama inavyoeleweka kijamii. Utambuzi wa Sauti za Lahaja Sampuli za sauti za lahaja sita ziliandaliwa na kuchezwa kwa washiriki. Walitakiwa kutambua ni lahaja gani waliyosikia, kueleza sababu za utambuzi huo na kutoa maoni yao kuhusu lahaja hiyo. Mbinu hii ilikusudia kupima uwezo wa kiusikivu (perceptual recognition) wa lahaja mbalimbali na kuchanganua mitazamo ya washiriki kuhusu sauti, lafudhi, na mabadiliko ya lahaja. Majadiliano ya Vikundi Majadiliano ya vikundi yalifanyika kwa makundi madogo ya washiriki, ambapo walijadili tofauti na mfanano wa lahaja, ushawishi wa lahaja za maeneo jirani, na hadhi ya lahaja. Mazungumzo haya yalirekodiwa na kuchambuliwa kwa kutumia mbinu ya uchambuzi wa maudhui (thematic analysis). Hojaji za Ana kwa Ana Hojaji za kina (semi-structured interviews) zilitumika kuchunguza hisia, mitazamo, na kumbukizi za washiriki kuhusu lahaja zao. Maswali yaliyoelekezwa kwa washiriki yaliwapa nafasi kuelezea historia ya lugha katika familia zao, matumizi ya lugha mitaani, na mabadiliko waliyoona kwa muda kuhusu lahaja. Uchambuzi wa Data Data iliyokusanywa kupitia njia mbalimbali ilichambuliwa kwa mbinu tofauti kulingana na asili yake: Ramani za Mikono Ramani hizi zilihamishwa kwenye mfumo wa kidijitali kwa kutumia programu ya QGIS na ArcGIS. Uchanganuzi ulifanywa kwa kutumia mbinu ya Kernel Density Estimation (KDE) ili kuonyesha maeneo yenye mkusanyiko mkubwa wa utambuzi wa lahaja. Mbinu hii ilisaidia kutambua jinsi washiriki walivyoweka mipaka ya lahaja kwa msingi wa mitazamo yao. Majibu ya Sauti na Maoni Majibu ya washiriki kuhusu sauti za lahaja yalichambuliwa kwa kuangalia mwelekeo wa utambuzi, mitazamo kuhusu uzito au “halisi” wa lahaja, na sababu walizotoa. Hii ilifichua vipengele vya kijamii vinavyoathiri tafsiri ya lahaja kama vile umaarufu, hadhi, au hata ubaguzi wa lahaja fulani. Uchanganuzi wa Maudhui Maelezo kutoka kwa hojaji na vikundi vilichambuliwa kitaamuli kwa kutambua mada zinazojirudia kama vile: “Kiamu ni lahaja halisi,” “Kimatondoni inafifia,” au “Kishela ni ya wazee pekee.” Uchambuzi huu uliruhusu kujengwa kwa hoja za kijamii kuhusu mipaka ya lahaja. Uadilifu wa Utafiti Uadilifu wa utafiti ulizingatiwa kikamilifu. Washiriki walipatiwa maelezo ya kina kuhusu utafiti, madhumuni yake, na walitoa ridhaa ya kushiriki kwa hiari. Majina yao hayakutajwa ili kulinda faragha na heshima yao. Aidha, data ilihifadhiwa kwa usalama na kutumika kwa madhumuni ya kitaaluma pekee. MATOKEO NA MAJADILIANO Matokeo ya utafiti huu yalichambuliwa kwa kutumia nadharia ya Mtazamo Tambuzi wa Elimu Lahaja (Preston, 1999), ambayo inahimiza matumizi ya mitazamo, kumbukizi na uzoefu wa wanajamii katika kuchora mipaka ya lahaja. Data ilitokana na mbinu nne kuu: uchoraji wa ramani za mikono, utambuzi wa sauti, hojaji za kina, na majadiliano ya vikundi, na kisha kuchakatwa kwa kutumia mbinu ya KDE kupitia QGIS na ArcGIS. Ili kuwasilisha matokeo kwa njia ya kuona na kudhihirisha mitazamo ya washiriki kuhusu mipaka ya lahaja za Kiswahili katika Kaunti ya Lamu, makala hii inawasilisha mifano ya ramani zilizochorwa kwa mkono na zile zilizochakatwa kwa njia ya kidijitali kwa kutumia teknolojia ya Mifumo ya Taarifa za Kijiografia (GIS). Ramani hizi ni zao la data ya kiutambuzi iliyokusanywa kupitia uchoraji wa washiriki, ambapo kila mshiriki aliombwa kuonyesha kwa namna anavyotambua maeneo ya lahaja, na pia kueleza sifa au hisia anazohusisha na lahaja hizo. Kwa mujibu wa Preston (1999) na Niedzielski na Preston (2000), ramani za mikono hutoa fursa ya kuona “ramani zihisi” (mental maps) za lugha, ambazo hujengwa si tu kwa msingi wa kijiografia bali pia kwa mtazamo wa kijamii na kihisia wa wazungumzaji. Baadaye, ramani hizi zilibadilishwa kuwa ramani za kidijitali kupitia mbinu ya Kernel Density Estimation (KDE) kwenye programu za QGIS na ArcGIS, hatua iliyowezesha kuchakata data kwa msingi wa kijiografia wa kisasa na kuwasilisha mbanano wa mitazamo kwa njia ya kuona. Mifano inayofuata inadhihirisha jinsi lahaja zinavyotambuliwa, zinavyotofautishwa, na zinavyopachikwa maana ya kijamii na kihisia na washiriki wa utafiti huu. Sehemu ifuatayo inawasilisha mifano ya ramani. Mmoja wa washiriki kutoka Matondoni alichora ramani inayobainisha maeneo ya Kiamu, Kipate na Kisiu, huku akiambatanisha kila eneo na sifa ya usemi. Alitaja kuwa Waamu "wanaongea kwa ukarimu", Wapate "wanaongea kwa sauti ya juu", na Wasiu "wanaongea kwa nguvu". Kauli hizi hazielezi tu tofauti za matamshi, bali huonesha namna anavyowaona watu wa maeneo hayo kijamii. Ukarimu, sauti ya juu, na nguvu, ni sifa zinazobeba maana za kijamii kuhusu upole, ukali, au ukakamavu. Kwa mujibu wa Giles na Niedzielski (1998), watu hutazama lugha kama kiashiria cha utu na tabia. Hali hii ilidhihirika katika ramani hii ambapo Kiamu kilipewa sura ya urafiki na upole, huku Kipate na Kisiu zikielezwa kwa msisitizo wa nguvu au ukali wa lafudhi. Ulinganifu huu unaonyesha kuwa mtazamo wa lugha hujengwa kwa misingi ya uzoefu na hisia, si matamshi peke yake. Mfano wa Ramani Kutoka Shela Mshiriki mwingine kutoka Shela alichora ramani ya maeneo yanayojumuisha Amu, Shela, Matondoni, Pate na Siu. Alitoa maelezo ya kihisia kama vile Waamu kuwa "wakarimu na wanaongea polepole", Wamatondoni "huvuta maneno", Wasiu "wanaongea kwa ucheshi", na Wapate "wanakatakata maneno". Maelezo haya yanadhihirisha kuwepo kwa tabaka la kihisia la mitazamo ya lugha, ambapo uzungumzaji huonekana kama ishara ya hulka ya jamii. Kwa mujibu wa Coupland (1988), mitazamo kama hii hutoa mwangaza kuhusu mahusiano ya kijamii na namna watu wanavyojinasibisha au kujitenga na makundi fulani ya lugha. Ramani hii inaonyesha wazi kuwa utofauti wa lahaja hauchukuliwi kama suala la kiisimu pekee, bali ni kipengele cha utambulisho na urithi wa kijamii. Mshiriki mwingine kutoka Shela alichora ramani ya maeneo yanayojumuisha Amu, Shela, Matondoni, Pate na Siu. Alitoa maelezo ya kihisia kama vile Waamu kuwa "wakarimu na wanaongea polepole", Wamatondoni "huvuta maneno", Wasiu "wanaongea kwa ucheshi", na Wapate "wanakatakata maneno". Maelezo haya yanadhihirisha kuwepo kwa tabaka la kihisia la mitazamo ya lugha, ambapo uzungumzaji huonekana kama ishara ya hulka ya jamii. Kwa mujibu wa Coupland (1988), mitazamo kama hii hutoa mwangaza kuhusu mahusiano ya kijamii na namna watu wanavyojinasibisha au kujitenga na makundi fulani ya lugha. Ramani hii inaonyesha wazi kuwa utofauti wa lahaja hauchukuliwi kama suala la kiisimu pekee, bali ni kipengele cha utambulisho na urithi wa kijamii. Tofauti na washiriki waliotoa maoni ya kihisia, mshiriki kutoka eneo la Bajuni alichora ramani ya kijiografia yenye usahihi mkubwa lakini bila maelezo ya kijamii. Hili linaonesha kuwa hata ukimya wa kihisia unaweza kuwa sehemu ya data – mshiriki alitambua maeneo ya lahaja zote sita bila kutoa mtazamo wa kibinafsi. Kwa mujibu wa Giles na mwenzake, hili ni “mtazamo wa utambuzi wa ndani” unaojikita katika uelewa wa mazingira kuliko msimamo wa kijamii. Baada ya kukusanya ramani hizi za mikono, taarifa zilihamishwa kwa mfumo wa kidijitali kupitia teknolojia ya QGIS na ArcGIS. Kwa kutumia mbinu ya Kernel Density Estimation (KDE), maeneo ya mkusanyiko wa mitazamo ya washiriki yalichakatwa ili kuonyesha ramani za usambao wa lahaja kwa msingi wa kijamii. Ramani ya GIS ya lahaja ya Kiamu ilionesha mbanano mkubwa wa utambuzi katika maeneo ya Lamu Mjini, Shela, Matondoni na maeneo ya bara kama Mokowe, Witu, Mapenya na Mkunumbi. Ramani hizi zilichakatwa kwa kutumia programu ya ArcGIS na mbinu ya Kernel Density Estimation (KDE). Kwa mujibu wa mitazamo ya washiriki, lahaja ya Kiamu ilihusishwa na maeneo ya kihistoria na kitamaduni ya Lamu, ambapo matamshi yake yalielezewa kuwa “safi” na “halisi.” Mshiriki mmoja aliandika kwenye ramani ya mkono kuwa “Waamu ni wastaarabu, wakarimu na wanaongea polepole,” akisisitiza uhusiano baina ya matamshi ya Kiamu na hulka ya wenyeji wake. Kwa mujibu wa Bakari (1985) na Karanja (2012), Kiamu kinadumisha vipengele vya jadi vya fonolojia kama vile upatanifu wa vokali na mkusanyiko wa konsonanti, hali inayotofautiana na Kiswahili sanifu. Maoni ya washiriki yanathibitisha hoja ya Preston (1999) kuwa wazungumzaji hujenga ramani ya lugha kwa kuhusisha sifa za kijamii, kihisia na kihistoria na lahaja husika. Hii inaifanya ramani ya Kiamu kuwa chombo cha kiutambuzi kinachojumuisha jiografia na mitazamo ya kijamii. Ramani ya GIS ya Kisiu ilibainisha kuwa eneo la Siu lilikuwa na mbanano mkubwa wa pointi za utambuzi. Washiriki waliainisha Kisiu kama lahaja ya kati ya Kipate na Kiamu, hasa kutokana na nafasi ya kijiografia ya kijiji cha Siu kilicho kati ya Pate na Faza. Katika ramani za mikono, washiriki walitoa maoni kama “Wasiu wanaongea kwa ucheshi na ueledi mkubwa wa lugha,” wakionyesha sifa chanya za kijamii zinazohusiana na lahaja hii. Tafiti za Nurse na Hinnebusch (1996) na Derek Nurse (1979) zilieleza kuwa Kisiu ina athari ya lugha za Kikushiti, hasa katika fonolojia na msamiati, jambo linaloelezwa na baadhi ya washiriki kuwa “wanakatakata maneno wanapozungumza.” Kwa kutumia ArcGIS na mbinu ya KDE, maeneo ya mbanano wa Kisiu yalionekana kushabihiana na maeneo yaliyoelezwa na washiriki kwenye ramani za mikono, jambo linaloonyesha kuwa mtazamo wa wazungumzaji uliochorwa kwa mkono unaweza kuthibitishwa kiteknolojia kupitia GIS. Kwa hivyo, ramani ya Kisiu si tu inawakilisha usambao wa lahaja hiyo, bali pia inajumuisha mielekeo ya kijamii na kihisia ambayo ni kiini cha dhana ya mtazamo tambuzi wa elimu lahaja. Kwa mujibu wa Coupland (1988), lugha hutathminiwa na wazungumzaji kwa misingi ya utambulisho na hulka, jambo linalojidhihirisha katika mchoro huu wa GIS wa lahaja ya Kisiu. Ramani ya utambuzi ya lahaja ya Kipate iliyochakatwa kwa kutumia ArcGIS na mbinu ya Kernel Density Estimation (KDE) inaonesha kuwa kisiwa cha Pate ndicho kilichotambuliwa na washiriki wengi wa utafiti kama eneo kuu la matumizi ya lahaja hiyo. Mbanano mkubwa wa alama za utambuzi katika sehemu hii unaakisi makubaliano ya kijamii kuhusu usambao wa Kipate, jambo linalowiana na dhana ya mtazamo tambuzi wa elimu lahaja inayosisitiza uelewa wa ndani wa wazungumzaji kuhusu maeneo ya lugha yao. Kupitia ramani za mikono, washiriki walitoa mitazamo ya kijamii na kihisia kuhusu Kipate. Walitumia maneno kama "Wapate wanakata maneno wanapozungumza" au "wanazungumza kwa lafudhi ya Kiarabu," kauli zinazodhihirisha si tu uhusiano wa lahaja hiyo na eneo lake, bali pia mtazamo wa kihistoria na kitamaduni kuhusu Kipate. Maoni haya yanaonyesha kwamba Kipate huhusishwa na historia ya maingiliano ya muda mrefu na tamaduni za Kiarabu, jambo ambalo pia limeripotiwa na watafiti kama Mohamed Abdalla (1998), aliyebainisha uwepo wa mfuatano wa sauti za kihistoria na msamiati wa mkopo kutoka Kiarabu na Kiajemi. Amina Mwinyi (2004) na Kihara (2011) waliongeza kuwa Kipate huonesha mifumo ya kisintaksia ya kijadi ambayo haijibainishi katika Kiswahili sanifu. Ingawa ramani za GIS hazionyeshi moja kwa moja tofauti za kifonolojia, mitazamo ya washiriki iliyochorwa kwenye ramani zao na kusimbwa katika GIS ndiyo inayowasilisha dhana hiyo ya uhusiano baina ya lugha na jamii. Kwa hivyo, ramani ya Kipate si tu vielelezo vya mabanano ya utambuzi wa kijiografia, bali pia ushahidi wa kijamii wa jinsi wazungumzaji wenyewe wanavyolitazama na kulifasiri eneo lao la lugha. Mchoro huu wa GIS unathibitisha nadharia za Preston (1999) na Niedzielski na Preston (2000), ambazo zinaeleza kuwa mitazamo ya kijamii huathiri pakubwa namna mipaka ya lahaja inavyotambuliwa. Mifano ya ramani hizi, iwe ya mikono au ya kidijitali, inaonesha kuwa mipaka ya lahaja haijengwi na isimu pekee, bali pia na mtazamo wa jamii unaosimbwa katika kumbukizi, maoni, na hisia za kila siku. Utafiti huu umethibitisha kuwa kwa kutumia ramani za kihisia, tunaweza kuonyesha lugha kama urithi wa kijamii – unaojengwa na maoni, na si tu na matamshi. Kwa msingi huo, mchango wa utafiti huu uko katika kusisitiza kuwa lugha huishi katika fikra za jamii kabla haijawekwa kwenye maandiko ya wataalamu. Ramani za mikono na zile za KDE ni njia mbili zinazokutana kati ya hisia na teknolojia, na kwa pamoja, zimefanikisha kuchora ramani ya lahaja za Kiswahili kupitia macho ya jamii yenyewe. PENDEKEZO LA UTAFITI UJAO Utafiti huu umechunguza mipaka ya lahaja za Kiswahili katika Kaunti ya Lamu kwa kutumia mtazamo tambuzi wa elimu lahaja, na umeonyesha kuwa mitazamo ya jamii ni chanzo halali cha maarifa kuhusu ueneaji na mabadiliko ya lahaja. Hata hivyo, kazi hii haijajumuisha maeneo mengine ya Pwani ya Kenya ambayo pia yana historia tajiri ya lahaja za Kiswahili na mwingiliano wa kijamii. Kwa msingi huo, utafiti ujao unapendekezwa kufanyika katika maeneo mengine kama vile Vanga, Gasi, Msambweni, Kilifi, Tanga (Tanzania) na hata visiwa vya Zanzibar na Mafia, ambako lahaja mbalimbali za Kiswahili huishi kwa namna ya kipekee. Tafiti hizo zinaweza kusaidia kulinganisha mitazamo ya lahaja katika maeneo hayo na yale ya Lamu, hivyo kutoa picha pana zaidi ya namna wazungumzaji wanavyounda mipaka ya lugha kwa njia ya kijamii, kihisia na kihistoria. Aidha, tafiti zijazo zinaweza kuzingatia mbinu nyingine za mawasiliano halisi, kama vile uchanganuzi wa majukwaa ya kijamii, mazungumzo ya kila siku au rekodi za matangazo ya redio za kijamii, ili kufuatilia matumizi halisi ya lahaja zilizotambuliwa na jamii. Mbinu hizi zitatoa muktadha wa matumizi wa lahaja katika mazingira halisi ya kijamii badala ya kutegemea tu tafsiri za utambuzi wa kihisia. Kwa kuzingatia muktadha wa mabadiliko ya kijamii, teknolojia na mienendo ya kijamii, tafiti zijazo zinaweza pia kuchunguza namna vizazi vipya vinavyotazama au kurithi lahaja, na iwapo kuna mabadiliko ya kimtazamo au ya kisauti kati ya wazee na vijana kuhusu mipaka ya lahaja. Hii itachangia katika kuelewa mwelekeo wa lahaja hizi katika kizazi kijacho, na hivyo kusaidia juhudi za uhifadhi wa urithi wa lugha. HITIMISHO Makala hii imechunguza kwa kina mipaka ya lahaja za Kiswahili katika Kaunti ya Lamu kwa kutumia nadharia ya Mtazamo Tambuzi wa Elimu Lahaja kama mbinu mbadala ya kuelewa utofauti wa lugha kutoka kwa mtazamo wa jamii yenyewe. Kwa kutumia mbinu kama uchoraji wa ramani za mikono, utambuzi wa sauti, majadiliano ya vikundi na uchakataji wa GIS, utafiti umeonesha kuwa lahaja haziwezi kufasiriwa tu kwa msingi wa fonolojia au mofolojia, bali pia kwa hisia, maoni, kumbukizi, na mitazamo ya wasemaji. Matokeo yamebainisha kuwa Kiamu ni lahaja yenye ushawishi mkubwa kijamii na kijiografia, huku lahaja kama Kishela na Kimatondoni zikionekana kufifia kutokana na ushawishi wa Kiamu. Aidha, utambuzi wa lahaja unatofautiana kwa msingi wa jinsia, umri, elimu na eneo, jambo linaloonyesha kuwa lugha haipo katika ombwe, bali ni zao la mwingiliano wa kijamii. Kwa kutumia ramani za kihisia (mental maps) na ramani za KDE, utafiti huu umeonyesha kuwa mtazamo wa jamii unaweza: Kuweka mipaka ya lahaja kwa misingi ya kijamii na kihistoria, Kudhihirisha nafasi ya lahaja katika utambulisho wa jamii, Kufichua mabadiliko ya lugha yanayoendelea chini kwa chini kupitia mitazamo ya watu wa kawaida. Mchango wa makala hii uko katika kujaza pengo la kisomi ambalo limedumu kwa muda mrefu – pengo kati ya tafsiri ya lahaja kwa misingi ya kitaalamu na tafsiri ya lahaja kwa misingi ya uzoefu wa jamii. Kwa kuweka mbele sauti za wasemaji wa kawaida, makala hii imethibitisha kuwa maarifa ya lugha hayaishii kwenye mihadhara ya vyuoni, bali yanaishi na kuendelea kujengwa katika jamii yenyewe. Kwa mujibu wa Preston (1999), lugha hujengwa si tu kwa matamshi bali kwa mitazamo, na utafiti huu umethibitisha ukweli huo kwa mazingira ya Kiswahili ya Lamu. Kwa hivyo, mipaka ya lahaja haipaswi kuchorwa na wataalamu pekee, bali pia na watu wanaozitumia, kuzielewa, na kuzihisi kila siku. Utafiti huu unatoa ushahidi wa moja kwa moja wa namna jamii zinavyojenga dira ya lugha zao, na hivyo unatoa mchango mpya na muhimu kwa taaluma ya isimu jamii na uwanja wa isimu lahaja. 