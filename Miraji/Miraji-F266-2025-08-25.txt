Mabadiliko katika Mtaala wa Elimu ya Msingi na Namna Yanavyoathiri Tathmini katika Elimu ya Juu,
Jarida la Afrika Mashariki la Masomo ya Kiswahili (Jackline Osagi Mwanzi )
Tarehe ya Uchapishaji: IKISIRI 02 Juli 2025 
Makala haya yamekusudia kuchunguza namna ambavyo mabadiliko katika mtaala wa elimu ya msingi yanavyoathiri tathmini katika elimu ya juu. Istilahi Muhimu: Mabadiliko ya mtaala yanafanyika katika ngazi ya kitaifa nchini Kenya ambapo mfumo wa elimu wa 8-4-4 unaondolewa na nafasi yake kuchukuliwa Mabadiliko, na mtaala wa umilisi (CBC). Mabadiliko haya yamejikita katika elimu ya Mtala, msingi, kuanzia kiwango cha chekechea, shule za upili hadi kwenye vyuo Tathmini. vinavyotoa elimu ya kiufundi kote nchini. Kwa sasa, mabadiliko katika mtaala wa kitaifa hayajaathiri vyuo vikuu kunakotolewa elimu ya juu. Hata hivyo, wanafunzi wanaojiunga na vyuo vikuu huandaliwa kupitia kwa mafunzo ya shule za upili. Hivyo basi mabadiliko yoyote yanayotokea katika elimu ya msingi lazima yataathiri programu za mafunzo yanayotolewa katika vyuo vikuu. Makala haya yataangazia kipengele cha tathmini katika vyuo vikuu kwa kuzingatia mabadiliko katika mfumo wa elimu uliopo na vigezo vinavyoelekeza tathmini katika mfumo wa elimu wa umilisi. Mabadiliko katika tathmini katika mfumo wa elimu wa umilisi yanaashiria kuwepo haja ya kufanya mabadiliko sawia ya tathmini katika mafunzo ya elimu ya juu katika vyuo vikuu. Hali hii inatokea kuwa hivi kwa kuwa wanafunzi wanapojiunga na vyuo vikuu watakuwa wamezoeshwa tathmini ya shule za upili ambayo hufanyika katika kila hatua ya ujifunzaji mafunzo yanapoendelea tofauti na illivyokuwa awali ambapo tathmini ilifanyika mara moja mwishoni baada ya kipindi maalumu cha mafunzo (mwishoni mwa miaka minane katika shule za msingi na miaka minne katika shule za upili). Swali hapa ni je, tathmini ya awali iliyozoeleka na ambayo ilifanyika baada ya kipindi maalumu bado itafaa? Bado itafikia malengo yaliyopo ya elimu? Kufikia sasa, hakuna mwelekeo wowote ambao umetolewa kuhusiana na hili. Hali hii inapelekea kuwepo haja ya kubuni sera itakayotoa mwelekeo kuhusu vigezo vinavyofaa kuzingatiwa katika kubadili tathmini katika vyuo vikuu ili iendane na mabadiliko yanayoendelea kutokea katika mfumo wa elimu uliopo. Mabadiliko katika tathmini vyuoni yanaweza kufanyika kwa kulinganisha na kulinganua tathmini iliyokuwepo awali na iliyopo hivi sasa katika elimu ya msingi na vyuo vikuu. Makala haya yamechanganua changamoto zinazotokana na hiyo mifumo miwili ya tathmini na kuangazia namna ambavyo aina zote mbili za tathmini humwathiri mwanafunzi ambaye ndiye mwathiriwa mkuu. Makala haya yamelenga kuwezesha vyuo vikuu kutambua mielekeo na mitazamo ambayo wanafunzi wanaotarajiwa kujiunga navyo huingia nayo vyuoni kutokana na namna wanavyotathminiwa wanapopokea elimu ya msingi. Makala haya yametokana na uchambuzi na mapitio ya maandishi yaliyopo tayari kuhusu mifumo hii miwili ya elimu pamoja na maoni ya wataalamu wa masuala ya mitaala. Maandishi haya yalipatikana maktabani na mitandaoni. UTANGULIZI Mwaka wa 2018 ni muhimu sana katika historia ya mfumo wa elimu nchini Kenya. Ni mwaka ambapo mtaala mpya ulizinduliwa kuanzia kwa elimu ya chekechea katika darasa la kwanza hadi tatu. Mfumo huu ulibuniwa ili uweze kutekelezwa hatua baada ya hatua kuanzia kiwango cha chini kuelekea juu. Wanafunzi huanza mafunzo yao wakiwa na umri wa kati ya miaka minne (4) hadi minane (8) ambapo wakishaanza hutarajiwa kufululiza masomo yao hadi mwisho bila kubadilisha. Katika utekelezwaji wake, mfumo wa elimu wa 8-4-4 ulikusudia kuwa mwanafunzi anasoma katika shule ya msingi kwa miaka 8, miaka 4 katika shule ya upili na hatimaye miaka 4 katika chuo kikuu. Kwa sasa, mfumo wa 8-4-4 unaondolewa na nafasi yake kuchukuliwa na mtaala unaozingatia umilisi (CBC). Japo kuna tofauti kati ya mafunzo katika mfumo wa 8-4-4 na ule wa umilisi wa miaka 2-6-6-3, mabadiliko muhimu yanayofaa kufanyiwa uchunguzi ni ya tathmini. Katika mfumo wa 8-4-4, aina moja tu ya tathmini ilitumika ambapo mtihani mmoja mkuu ulifanyika baada ya kipindi maalumu. Baada ya miaka minane katika shule ya msingi mitihani uliofanyika ni wa KCPE (Kenya Certificate of Primary Education) ilhali baada ya miaka minne katika shule ya upili mtihani wa KCSE (Kenya Certificate of Secondary Education) ulifanyika. Tathmini ya tatu ilifanyika katika vyuo vikuu baada ya kipindi maalumu cha kupata mafunzo ya kitaaluma. Taaluma nyingi chuoni zilichukua muda wa miaka minne. Mfumo mpya wa umilisi (CBC) umebuni tathmini inayofanyika hatua kwa hatua mafunzo yanapoendelea ingawa kwa kuzingatia vigezo tofauti na kwa kiwango kipana zaidi. TATHMINI KATIKA ELIMU Tathmini iliyobuniwa katika mfumo mpya wa umilisi hailengi kupima maarifa aliyo nayo mwanafunzi bali hulenga pia kupima masuala mengineyo katika viwango tofauti. Lengo kuu la kimsingi la tathmini hii ambayo hufanyika hatua kwa hatua mafunzo yanapoendelea ni kutambua ujuzi, maadili na mitazamo ya mwanafunzi. Madhumuni yake huwa ni kuonyesha mapungufu ambayo yanapaswa kushughulikiwa mchakato wa ujifunzaji na ufundishaji unapoendelea. Tathmini katika mfumo wa umilisi hulenga kupima kile ambacho mwanafunzi ameafikia tayari katika hatua fulani mafunzo yanapoendelea. Siyo kifaa kinachotumika kupima yale ambayo mwanafunzi ameafikia baada ya mafunzo kukamilika (Kariya, 2000). Tathmini katika mfumo wa 8-4-4 ilitumika kupima upataji wa maarifa ya kinadharia miongoni mwa wanafunzi. Mbali na kubuni tathmini inayofanyika hatua kwa hatua mafunzo yanapoendelea, mfumo huu wa elimu ya umilisi umepanua viwango vyake vya tathmini. Ujuzi, mitazamo na maadili ndio malighafi ya tathmini katika mfumo huu. Ni vigumu kupima ujuzi, maadili na mitazamo ya wanafunzi kupitia kwa tathmini inayofanyika baada ya kipindi maalumu cha mafunzo. Isitoshe, maadili na ujuzi ni mambo ambayo yanafaa kusisitizwa miongoni mwa wanafunzi baadala ya kupimwa baada ya vipindi maalumu (Kariya, 2000). Hivyo basi tathmini inayofanyika hatua kwa hatua mafunzo yanapoendelea ndiyo njia mwafaka ya kutathmini maadili, ujuzi na mitazamo. Katika mfumo wa 8-4-4, walimu katika elimu ya msingi pamoja na wahadhiri katika ngazi za juu katika elimu walitumia tathmini kama njia pekee ya kupima kiasi cha maarifa ambayo mwanafunzi amepata (KICD, 2017). Alama na gredi maalumu zilitolewa ili kuakisi kiwango cha maarifa ambayo mwanafunzi amepata. Lengo maalumu la tathmini iliyofanyika baada ya kipindi maalumu cha mafunzo lilikuwa ni kupima kiwango cha maarifa ya kinadharia aliyopokea mwanafunzi na hatimaye angeruhusiwa kuendelea na kiwango kilichofuata cha mafunzo. Iwapo kiwango cha maarifa alichopokea hakikuridhisha, mwanafunzi alilazimika kurudia tena darasa au alilazimika kuacha kuendelea na masomo. Kwa mfano, baada ya mafunzo ya shule ya msingi, waliofuzu waliruhusiwa kujiunga na shule za upili ama la wangerudia darasa au waache shule. Baada ya mafunzo ya shule za upili, tathmini nyingine ilipangwa kufanyika na ilitumika kuchuja wanafunzi ambao wangejiunga na vyuo vinavyotoa elimu ya juu. Mitihani ya kitaifa nchini ilitumika katika kuwaweka wanafunzi katika viwango mbalimbali kulingana na kiwango chao cha ufahamu. Wanafunzi ambao hawakufuzu kujiunga na vyuo vikuu walitarajiwa kujiunga na vyuo vya kiufundi vilivyotoa stashahada na vyeti vinginevyo vya kiwango cha chini. Wanafunzi ambao hawakufuzu kujiunga na vyuo vikuu au vile vya kiufundi, walilazimika kurudia mitihani ya kuhitimisha mafunzo ya shule za upili au walilazimika kuachia pale masomo yao. Mfumo wa elimu wa 8-4-4 ulipendelea wanafunzi ambao walipata gredi za viwango vya juu bila kuwajali wanafunzi waliokuwa na uwezo wa chini wa kufahamu mambo yaliyofunzwa shuleni (Ogutu, 2017). Ndio maana wanafunzi waliopata gredi za D na E walishindwa kuendeleza elimu yao katika kiwango cha kitaifa kwa sababu mfumo huo wa elimu haukuweza kuwashughulikia. Mfumo huo wa elimu ulitathmini wanafunzi na kuwapa gredi ambazo zilionyesha viwango vya ufahamu walivyokuwa navyo wanafunzi ingawa haukusema lolote kuhusu maarifa, maadili na mitazamo ya wanafunzi. Huu ni mfumo ambao ulilenga kuwachuja wanafunzi waliokuwa na kiwango cha juu sana cha ufahamu ili kuwafikisha katika elimu ya juu iliyotolewa katika vyuo vikuu (Ogutu, 2017). Wanafunzi walioanza kupata elimu kuanzia kiwango cha chekechea walikuwa asilimia 100 japo walioendelea na kuhitimu mafunzo ya vyuo vikuu walikuwa asilimia 30 pekee. Katika hii asilimia 30 ya waliojiunga na elimu ya vyuo vikuu, bado mchujo uliendelea ambapo ni wachache waliohitimu kwa kiwango cha juu ili kujiunga na taaluma tajika za kifahari kama vile sheria, utabibu, uhandisi katika ulimwengu wa ajira. Si halali kuwa mfumo wa elimu katika nchi nzima unaweza kuhudumia asilimia 30 pekee ya idadi jumla ya wale wanaojiunga na masomo kuanzia shule ya chekechea hadi vyuo vikuu. Hii ni ishara kuwa taifa halina mpango mahususi wa kufaidi watu wake wote katika sekta hii ya elimu (Kaviti, 2018). Baada ya kuhitimu kutoka katika vyuo vikuu, waliohitimu hupigania nafasi chache za kazi katika ulimwengu wa ajira. Wanapotafuta ajira, waliohitimu kwa viwango vya juu sana ndio hufikiriwa. Katika mahojiano ya ajira, wanaohoji huuliza maswali ambayo hutafuta kujua zaidi juu ya mafunzo ambayo wahusika waliyapata darasani. Hayo ya ziada huhusu ujuzi, mitazamo na hata maadili kwa sababu haya ni masuala muhimu yanayomkamilsha mtu anayetafuta kazi au anayeishi katika jamii wanamoishi watu wengine. Haya ndiyo masuala yanayoshughulikiwa katika mfumo wa elimu ya umilisi ambao huandaa tathmini hatua baada ya hatua mafunzo yanapoendelea. Sababu za kufanya Mageuzi katika mfumo wa Elimu Hatua ya kubadilisha mfumo wa elimu kutoka 8-44 hadi ule wa umilisi (CBC) umesifiwa na kukosolewa kwa viwango sawa. Changamoto zilizotokana na mabadiliko haya zilichangia kuwepo kwa maoni mbalimbali kutoka kwa wadau wa masuala ya elimu. Miongoni mwa waliotoa maoni yao ni pamoja na Kabita na Ji (2017, uk 6) ambao walikuwa na haya ya kusema katika kushughulikia 'wabishi na wakosoaji wengi wanaopinga mabadiliko ya mtaala' walikuwa na haya ya kusema: wananchi wengi [Wakenya] walihisi kwamba mfumo uliopo wa elimu hasa kwa kuzingatia muundo na mtaala wake hautimizi matarajio yake. Haya yalithibitishwa kupitia kwa matokeo ya tathmini iliyofanywa na Taasisi ya Ukuzaji Mtaala Nchini mnamo mwaka wa 2009; na utafiti uliofanywa ili kutathmini mahitaji ya kitaifa mwaka 2016. Isitoshe, Ruwaza ya 2030 pia inaelekeza kuwepo kwa haja ya kuufanyia marekebisho mfumo wa elimu nchini. Naye Ogutu (2017) ana mawazo sawa. Kabita na wenzake wamejaribu kuchunguza kwa kina sababu zilizopelekea kutangazwa kwa mageuzi katika mfumo wa elimu. Nchi za ukanda wa Afrika mashariki kama vile Kenya, Uganda, Tanzania, Rwanda na Burundi ziliamua kuwa na Muungano wa Afrika Mashariki (EAC). Moja kati ya malengo ya kuunda muungano huu ni kuimarisha umoja na ushirikiano. Njia moja ya kudumisha ushirikiano huu ni kuwezeshesha usafirishaji wa bidhaa na huduma katika eneo hili lote. Katika hali hii pia kuna haja ya watu wanaotoa huduma mbali mbali kusafiri kutoka eneo moja hadi lingine. Kuongezea zaidi, kunahitajika mtaala utakaofaa mataifa yote husika ambapo vyeti vilivyosawazishwa vya jumuiya ya Afrika Mashariki vitatambuliwa (EAC, 2007, uk.26). Maafikiano kati ya nchi za Afrika Mashariki na Kati yalipelekea kukuzwa kwa azimio la ‘Mfumo wa uwiano kuhusu mitaala, muundo wake na mitihani katika Muungano wa Afrika Mashariki’ (EAC, 2012). Kwa mujibu wa azimio hili, mataifa yote ya Afrika Mashariki na Kati yalitarajiwa kufanyia mitaala ya elimu mageuzi. Nchi za Tanzania, Rwanda na Kenya tayari zimeanza kufanya hayo mageuzi. Mbali na hayo, Kenya ni miongoni mwa mataifa yaliyotia sahihi mkataba na Umoja wa Mataifa kuhusu Malengo ya Maendeleo Endelevu (SDGs) ambayo ni sababu nyingine ya kuwepo kwa mageuzi ya mtaala wa elimu nchini Kenya. Ukosoaji wa Mageuzi ya Elimu Ijapokuwa washikadau mbalimbali wamekuwa katika msitari wa mbele kukosoa mageuzi ambayo yametokea katika mtaala wa elimu, makala haya yatajikita katika ukosoaji wa kitaaluma. Kaviti (2018) ameukosoa sana mfumo wa umilisi pamoja na mpango wa serikali wa kutoa elimu ya bure. Ameorodhesha udhaifu mwingi wa mfumo huu. Kwanza anasema kuwa mfumo huu unalenga sana yatakayotokea baadaye na kwamba haiwezekani kuutekeleza nchini Kenya. Sababu ya hali hii ni kuwa washikadau wakuu (hasa walimu) hawakuhusishwa katika upangaji wake wa awali. Anasema kwamba ilihitajika pawe na tume ambayo ingewahusisha walimu kutoka katika viwango vyote vya elimu, wazazi/walezi, wataalamu wa mitaala, wahusika kutoka katika Wizara ya Elimu pamoja na wafadhili ili wafanye uchunguzi wa kina kuhusu huu mtaala mpya. Hata hivyo, yaelekea kuwa mtaala huu ulibuniwa kwa kushughulikiwa tu na wanamageuzi wa mitaala. Kutokana na hali hii Kabita na wenzake (2017) na KICD (2017) wanasema: Takribani wananchi wote katika nchi yoyote ile ni washikadau katika masuala ya elimu kutokana na hali kuwa wao ni wazazi, wanafunzi, waajiri, walimu na hata jamaa za wanafunzi. Kwa hivyo mageuzi ya mtaala ni suala linalohusisha watu wengi kisiasa, kiufundi na linaloibua hisia miongoni mwa waathiriwa. Mitaala huathiriwa na mahitaji ya kitaifa pamoja na matukio yanayofanyika katika viwango vya kimataifa. Ndio maana Taasisi ya Ukuzaji Mitaala nchini Kenya (KICD) ilifanya ziara katika mataifa mbalimbali ili kuchunguza namna mitaala ilivyoshughulikiwa. Kadhalika, ilishirikiana na vyuo vikuu mbalimbali, wizara kadhaa za elimu katika nchi zingine, tume ya kuwaajiri walimu na vyama vinavyopigania maslahi ya walimu miongoni mwa wadau wengine. Kaviti (2018) anaendelea kusema kuwa mageuzi ya mtaala yaliafikiwa baada ya uchunguzi kufanyika nchini kuhusu mahitaji ya kitaifa ambapo iligunduliwa kwamba wakenya wengi waliiona elimu kama silaha ya nguvu maishani mwa wengi. Wakenya wengi walihisi kwamba mfumo wa elimu wa 8-4-4 ulisisitiza mno upataji wa maarifa na pia tathmini yake ilitumika kupima uwezo wa wanafunzi katika kukumbuka mambo wanayoyajua na ndiposa pakatokea haja ya kubuni mfumo wa umilisi kwa mujibu wa Kabita na wenzake (2017) na KICD (2017). Ripoti kutoka chuo kikuu cha Aga Khan mnamo November, 19, 2019 ilisema kwamba uhaba wa kazi miongoni mwa vijana humu nchini umesababishwa na mtalaa uliotekelezwa katika mfumo wa 8-4-4 ambao haukuwaa vijana hawa maarifa ambayo yangewawezesha kukabililana na mahitaji ya karne ya 21. Ndio maana kukatokea haja ya kubadilisha mtalaa huo ili kuwepo na mwingine mpya wa umilisi. Kwa upande mwingine, mtalaa huu mpya bado umekosolewa kuwa usioambatana na maarifa waliyo nayo walimu. Walimu watahitaji kupewa mafunzo upya. Kadhalika utahitaji rasilimali nyingi ambazo hazipatikani katika shule nyingi. Kwa ujumla ni mfumo ulio ghali na utawapendelea wanafunzi kutoka jamii zinazojiweza kifedha na kuwabagua wale wanatoka katika jamii zisizo na nguvu kiuchumi. Kaviti (2018) anapendekeza kwamba ingekuwa vyema iwapo serikali ya Kenya, kupitia kwa Wizara ya Elimu na idara nyinginezo za elimu pamoja na Taasisi ya Ukuzaji wa Mitaala nchini ingeshauriwa kutorudia makosa ya awali yaliyofanyika wakati mfumo wa 8-4-4 ulipozinduliwa. Baadhi ya makosa yaliyobainishwa ni pamoja na; utekelezaji kufanywa haraka bila utaratibu maalumu, walimu wengi kutoarifiwa kuhusu yaliyomo katika mtaaa na jinsi yalivyofaa kuwasilishwa hasa ikizingatiwa kuwa tathmini inabadilika kutoka kwa mitihani ya kitaifa hadi kwenye mijarabu ya kibinafsi. Mageuzi katika tathmini yanafaa kuchunguzwa kwa undani kabla ya utekelezaji wake. Uchangamano Uliopo katika Tathmini ya Mfumo wa Umilisi Tathmini katika mfumo wa umilisi na ule wa 8-4-4 ni moja kati ya masuala tata yasiyoeleweka waziwazi na watafiti kama vile Kaviti (2018) na hata walimu ambao ndio watekelezaji wakuu wa mfumo wenyewe. Hali kuu inayosababisha mtafaruku ni kule kulinganisha tathmini ya nfumo wa 8-4-4 na mitihani ya kitaifa iliyosawazishwa kisha kulinganisha tathmini ya mfumo wa umilisi na mijarabu inayoandaliwa mara kwa mara (CATs). Kwa mujibu wa Yorke (2003), hilo si kweli. Kinachotofautisha hizo aina mbili za tathmini ni madhumuni yake. Tathmini ya mfumo wa 8-4-4 inapima ufanisi wa mwanafunzi ilhali tathmini ya mfumo wa umilisi inapima kiwango cha ujifunzaji miongoni mwa wanafunzi, siyo kupima tu yale ayajuayo mwanafunzi kutokana na mafunzo aliyoyapata. Gredi ya A au B katika mfumo wa 8-44 iliakisi ujuzi alio nao mwanafunzi katika masomo mbalimbali kama vile Kiingereza lakini haukueleza namna ambavyo mwanafunzi huyo angetumia ujuzi huo. Mfumo wa 8-4-4 ulipima upataji wa ujuzi wa kinadharia lakini mfumo wa umilisi ulitilia mkazo upataji wa ujuzi japo ujuzi huo ulifaa kuambatanishwa na maarifa, maadili na mitazamo. Mfumo wa 8-4-4 ulilenga kutambua kile anachokijua mwanafunzi lakini mfumo wa umilisi unaenda zaidi kutaka kujua kile ambacho mwanafunzi anaweza kufanya na ujuzi alioupata. Maarifa, maadili na mitazamo ni muhimu jinsi ulivyo ujuzi japo swali ni je, maadili, maarifa na mitazamo huweza kuwasilishwa vipi? Mijarabu ilitumika katika mfumo wa 8-4-4 kutathmini kiwango cha ujuzi alichopata mwanafunzi. Pia ilitumika kama kifaa cha ufundishaji kwa kuwa huwawezesha mwalimu kujua mambo ambayo mwanafunzi anahitaji kuyafahamu. Hivyo basi ukosoaji wa Kaviti (2018) ni kuwa; Mageuzi katika tathmini yanahitaji kuchunguzwa kwa umakini. Mijarabu inayoandaliwa na mwalimu akiegemea upande fulani inaweza kuwa hatari hasa inapoandaliwa na walimu waliozoea kuwandaa wanafunzi kwa ajili ya mitihani ya kitaifa baada ya miaka minane ya elimu ya msingi na miaka minne ya elimu ya shule za upili. Ni vigumu kuitikia huu ukosoaji wa Kaviti (2018) kwa kuwa unaonekana kutoelewa lengo la tathmini inayofanyika mara kwa mara mafunzo yanapoendelea. Tathmini ya aina hii hudhamiria kutambua udhaifu wa mwanafunzi katika maarifa, ujuzi, mitazamo na maadili ili uweze kushughulikiwa kupitia kwa mafunzo yanayotarajiwa kutokea baadaye mafunzo yanapoendelea. Katika mfumo huu wa tathmini, inakuwa vigumu kumlaumu mwalimu kwamba anaandaa mijarabu ambayo inaegemea upande fulani kwa kuwa yeye hutumia tathmini kama kifaa muhimu cha ufundishaji na ujifunzaji. Tathmini inayoandaliwa katika kila hatua ya ujifunzaji katika mfumo wa umilisi humwezesha mwalimu kumwathiri mwanafunzi moja kwa moja kimtazamo na kimaadili. Tathmini hii humpa mwalimu nafasi ya kutekeleza majukumu ya mzazi katika ufundishaji wake kwa kuwa mzazi huathiri mitazamo na maadili ya mwanawe moja kwa moja. Hivyo basi mfumo wa umilisi unamhitaji mwalimu kufanyika mwalimu-mzazi. Tathmini ya Hatua kwa Hatua katika Elimu ya Juu Elimu ya juu inaweza kujumlisha tathmini ya hatua kwa hatua katika kutekeleza programu zake. Katika hali hii inabidi mikabala inayotumika kuwaandaa wanafunzi wa shahada ya kwanza vyuoni pamoja na mada wanazotarajiwa kujifunza kubuniwa upya (Yorke,2003). Kuna uwezekano wa taasisi za elimu ya juu kupuuza mageuzi ya mitaala hasa tathmini hii ya mtaala wa umilisi kwa kujikita katika ile tathmini ya awali ya mfumo wa 8-4-4. Iwapo hali kama hii inaweza kutokea, mwanafunzi ambaye amesoma kwa miaka 12 akitathminiwa kwa kutumia mifumo yote miwili (8-4-4 na ule wa umilisi) atalazimika kubadili mtazamo wake pindi tu aingiapo katika chuo kikuu. Itabidi huyu mwanafunzi awache kutegemea tathmini ya mfumo wa umilisi inayopima ujuzi, maadili na mitazamo na arejelee tathmini ya mfumo wa 8-4-4 inayopima maarifa aliyopokea kutokana na ule ujifunzaji wa pale chuoni. Katika hali hii, wanafunzi waliohitimu kutoka vyuoni watakuwa wamesahau tena masuala ya ujuzi, maadili na mitazamo. Haijulikani iwapo mwanafunzi ambaye ni wa miaka kati ya 17 na 18 anaweza kustahimili haya mabadiliko ya kiakili /kisaikolojia ambayo yanatokea kwa uzito usiotarajiwa. Bila shaka hili ni suala linaloibua mjadala. Kunaweza kuwa na ugumu katika kubadili mawazo/fikira na hisia ambazo zimepaliliwa kwa miaka 14 miongoni mwa wanafunzi kupitia kwa mfumo wa umilisi. Baada ya miaka 3 ya kupokea elimu ya juu, mwanafunzi huyu atalazimika tena kuanza kushughulikia ujuzi, maadili na mitazamo katika ulimwengu wa ajira. Ni hali isiyoepukika kwamba taasisi za elimu ya juu hasa vyuo vikuu vitalazimika kuratibu upya ujifunzaji na ufundishaji wake na kuuoanisha na tathmini inayopima ujuzi, maadili na mitazamo badala ya kumhitaji mwanafunzi kuufuta/kuuondoa mawazoni mwake mfumo wa 8-4-4 aliojifunza wa kusisitiza maarifa ili kujifunza upya mfumo unaotilia mkazo ujuzi, maadili na mitazamo. HITIMISHO Makala haya yamejadili kwa kina mabadiliko katika mitaala inayotumika katika kutoa elimu ya msingi nchini Kenya. Elimu ya msingi huwaandaa wanafunzi kujiunga na vyuo vikuu. Tathmini ni sehemu muhimu sana ya mafunzo yanayotolewa katika taasisi za elimu. Ni sehemu ya mabadiliko yanayotokea. Pana haja kubwa ya kubadilisha namna tathmini inavyofanyika katika vyuo vikuu ambavyo huwaandaa wanafunzi kujiunga na ulimwengu wa ajira. Hali hii inatokana na sababu kuwa pametokea ugumu wa wanafunzi waliohitimu kutoka vyuoni kupata ajira kwa kuwa imekisiwa kwamba mfumo uliowaandaa uliwapokeza maarifa ya kinadharia. Ni mfumo uliotilia mkazo sana mitihani ya kupima maarifa hayo ya kinadharia. Kwa kuzingatia hili, vyuo vikuu havitakuwa na budi ila kubuni pia mbinu mpya za ufundishaji na kuandaa tathmini itakayowaandaa wanafunzi kukabiliana na mahitaji yaliyopo ya kijamii na kitaifa. 