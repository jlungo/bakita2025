Tathmini Ya Sura Za Ufisadi Katika Riwaya Za Tom Olali Mafamba (2012) Na Watu Wa Gehenna (2012) 
Jarida la Afrika Mashariki la Masomo ya Kiswahili (Pauline Musyoki na Dkt. Jessee Murithi, PhD) 
Tarehe ya Uchapishaji: 04 Agosti 2025 
Istilahi Muhimu: Athari ya Uhawilishaji, Tafsiri Kutoka Kiswahili Kwenda Kiingereza, Ujumbe wa Lugha Chanzi. IKISIRI Utafiti huu unaeleza sura tofauti za ufisadi. Mtafiti amefanya hivi kwa kushughulikia riwaya ya Mafamba (Olali, 2012) na Watu Wa Gehenna (Olali, 2012). Ufisadi ni suala tata ulimwenguni na hata nchini Kenya. Dhana hii ni pana ila maelezo yake katika fasihi ni finyu kwa kuwa, msisitizo umekuwa kwenye usimamizi wa fedha za umma. Kulingana na Tume ya EACC (2016) kipengele cha IV, ufisadi unahusu unyanyasaji katika ofisi za umma, upendeleo, hongo, ulaghai, ukosefu wa uaminifu katika ofisi za umma, kutolipa ushuru au ada yoyote ile na kutofuata sheria zilizohidhinishwa kuteua viongozi katika ofisi za umma. Mtafiti ameangazia masuala hayo kwa kutathmini riwaya teule kwa lengo la kubainisha namna masuala hayo yalivyosawiriwa na kuleta uwezekano wa sura tofauti za ufisadi. Wahakiki kama vile; Muthumbi (2005) anaeleza ufisadi kama wizi wa pesa, Ochenga (2008) anaelezea ufisadi kama matumizi mabaya ya pesa za umma, Mayiek (2015) Ufisadi ni wizi wa mali ya umma, Sereti (2016) Ufisadi ni hali ya kujilimbikizia raslimali za taifa, Mwaniki (2018) Ufisadi ni unyakuzi wa mali ya umma.wahakiki hawa na wengineo wameeleza ufisadi kama matumizi mabaya ya fedha za umma na ndio sababu utafiti huu umeangazia sura tofauti za ufisadi. Riwaya zimeteuliwa kimakusudi na zimeangazia sura tofauti za ufisadi hivyo zilitupa data mwafaka. Nadharia ya Udenguzi ilitumika. Nadharia ya Udenguzi ilihusishwa na Jacques Derrida (1962).Waitifaki wake ni pamoja na Foocult, Roland Barthes, Jean Baudrillar, Paul Deman, J. Hills Miller, Jacques Lacan Barbara Johnstone na wengineo. Kupitia mihimili ya nadharia hii mtafiti alieleza fasiri mbalimbali za ufisadi. Utafiti huu ulifanywa maktabani kwa kusoma vitabu teule, tasnifu, majarida na makala ya mitandaoni yanayohusiana na mada. Data ya kimsingi ilitolewa kwenye riwaya teule. Data hiyo ilichanganuliwa kwa kuzingatia malengo na nadharia inayoongoza utafiti. Matokeo yamewasilishwa kwa kutumia njia ya maelezo. Utafiti huu utakuwa muhimu kwa wasomi na jamii kwa jumla hasa kwa kuagazia suala tata la ufisadi. UTANGULIZI Suala la ufisadi ni muhimu katika uongozi wa jamii yoyote. Suala hili limeangaziwa na katiba ya Kenya kifungu cha 6 kinachoangazia uongozi na maadili. Ufisadi ni maovu yoyote au ukosefu wa maadili kulingana na Katiba ya Kenya.Tume ya EACC (2016) imeeleza ufisadi kama unyanyasaji katika ofisi za umma, upendeleo, hongo, ulaghai, ukosefu wa uaminifu katika ofisi za umma au matumizi mabaya ya ofisi hizo, kutolipa ushuru au ada yoyote ile na kutofuata sheria kwa uaminifu. Jambo hili linatuelekeza kuwa kuna uwezekano wa sura tofauti za ufisadi. Utafiti huu basi umeangazia sura tofauti za ufisadi kama ilivyoelezwa na Katiba na tume ya EACC. Kimeu (2016) anaeleza ufisadi kama maovu au dhana ya kuharibu chochote kile, matumizi ya madaraka au mamlaka katika ofisi za umma au za kibinafsi kwa manufaa ya mtu binafsi au kundi la watu. Anaeleza ufisadi zaidi kama usimamizi mbaya wa fedha na mali ya umma, kupotea kwa pesa za umma, kuhama kwa wawekezaji wa kawaida na kwenda kuwekeza nchi zisizo fisadi na uchumi wa nchi kuzorota. Maelezo yake ya ndani ni kuwa ufisadi ni wizi wa pesa tu. Kwa misingi ya EACC (Keshatajwa), ufisadi ni wa aina nyingi si wizi wa pesa tu hivyo utafiti huu umejaza pengo hilo. Kulingana na FOKUS (2011), ufisadi ni hali ya kujinufaisha kibinafsi au matumizi mabaya ya madaraka kwa watu waliopewa cheo na wananchi. Ufisadi hupatikana katika sekta za kibinafsi na katika mashirika ya kiraia. Kulingana nao sura za ufisadi ni kama vile; hongo, ubadhirifu, ulaghai, upokonyaji, upendeleo na undugu. Hata kama wameeleza sura chache za ufisadi, hazijasawiriwa katika riwaya za Kiswahili. Licha ya kufafanua sura hizi za ufisadi, wanasema kuwa watasisitiza kwenye usimamizi wa fedha. Hivyo basi, utafiti huu umefanywa kuziba pengo hilo. Mayieka (2015) anaeleza ufisadi kama matumizi mabaya ya mali ya chama, shirika, watu wa nchi kupitia hongo kwa ajili ya kujinufaisha wenyewe. Anaeleza ufisadi bungeni ambapo kuna upokeaji wa hongo, wizi wa mitihani, na viongozi kufuja mali ya umma. Maelezo yake ya ufisadi yanahusu matumizi mabaya ya pesa za umma. Utafiti huu basi umefanywa ili kujaza pengo hilo. Kwa mujibu wa Sereti (2016) ufisadi unatokana na uongozi usiofaa unaobainika wazi miongoni mwa viongozi. Ingawa mhakiki huyu ameelezea baadhi ya madhara ya ufisadi, anafafanua ufisadi kwa misingi ya wizi wa pesa. Utafiti huu unaeleza ufisadi kwa misingi ya fedha tu. Tumefanya utafiti huu kuziba pengo hilo. Mwisho, kutokana na maelezo ya Mayieka (2015), Sereti (2016), Kimeu (2016) na wahakiki wengineo ufisadi ni matumizi mabaya ya fedha za umma. Ni dhahiri kwamba, ufisadi kama dhana pana haujafanyiwa utafiti katika fasihi ya Kiswahili. Utafiti huu umejaza pengo hilo kwa kuelezea sura tofauti za ufisadi kama zilivyobainishwa na Katiba ya Kenya na tume la EACC. MISINGI YA NADHARIA Utafiti umeongozwa na nadharia ya Udenguzi. Nadharia ni msingi ambao humuongoza mtafiti au mhakiki wa kazi ya fasihi kuelezea jambo. Wafula na Njogu (2007) wanafafanua nadharia kama jumla ya maelekezo yanayomsaidia msomaji au mhakiki kuifahamu kazi ya fasihi kwa kufuata utaratibu maalum. Nadharia ya Udenguzi Udenguzi ni nadharia ya kihakiki iliyoanzishwa na mwanafalsafa wa Ufaransa Jacques Derrida (1976) ilichanganuliwa na Foocault, Roland Barthes, Jean Baudrillard, Paul Deman, Hillis Miller, Jacques Lacan na Barbara Johnston. Alitumia neno Deconstruction wakati alikuwa akijadili athari za kuelewa lugha kama maandishi bali si usemi. Derrida (1976) anasema kuwa, tafsiri ya matini kwa wahakiki haiwezi kuelezwa kwa namna moja, kila mtu ataieleza kwa namna yake. Maana zinaweza kuendana au kupingana. Kulingana na Miller (1979), maana ni telezi. Anaeleza kuwa tafsiri ya kazi yoyote ya fasihi huathiri maana. Matini tafsiriwa huibua kumbukumbu ya maandishi awali. Matini tafsiriwa ni kimelea cha matini asili. Barthes (1977) anaongeza kuwa, mwandishi anapoandika kazi yake jukumu lake huishia pale. Tahakiki ya kazi yake haiathiriki na mtunzi. Mhakiki asome kazi ya fasihi na kutoa fasili yake kwa kufuata mantiki na muktadha wa jamii yake. Aidha, Njogu na Chimera (1999) wameshughulikia vile lugha na maana zinavyoingililiana na kufanya kazi pamoja. Wafula na Njogu (2007) wanasema kuwa kutokana na Udenguzi hakuna toleo la mwisho la kazi ya fasihi. Hii ndio inayofanya wahakiki kutoa fasili tofauti tofauti za jambo moja. Udenguzi unaweza kuboresha matini au kuumba upya kwa lengo la kukidhi upya mahitaji ya jamii. Ni wazi kuwa, kila matini huibua maana tofauti kutegemea wasomaji tofauti na hivyo maana ya matini yoyote ile ya kazi ya fasihi ni telezi na tata. Mihimili ya Udenguzi Hakuna toleo la mwisho la kazi ya fasihi. Wahakiki hutoa fasiri tofauti za jambo moja ambazo huweza kuwa tofauti kwa kuwa wana ushahidi unaotosha. Mhimili huu ulikuwa mwafaka katika utafiti huu kwa kuwa ulisaidia kufafanua aina tofauti za ufisadi ambazo wahakiki wengi hawajakadiria. Kazi ya fasihi huwa na maana ya ndani inayopatikana ikifasiriwa kwa umakini. Mhimili huu ulikuwa mwafaka kwa kuwa ulionyesha fasiri tofauti za ufisadi katika riwaya teule. Kazi ya mhakiki ni kuibua na kujumuisha kile kilichonyamaziwa, kilichopuuzwa na kuachwa nje na wahakiki wengine na hata kisichotiliwa uzito na mwandishi. Utafiti huu uliangazia aina tofauti za ufisadi ambazo wahakiki wengine hawajafafanua. MBINU ZA UTAFITI Mugenda na Mugenda (2003) wanaeleza kuwa mbinu za utafiti ni muhimu kwa kuwa hudhihirisha sampuli, uwasilishaji na ukusanyaji wa data. Wanaeleza kuwa, ni vizuri mtafiti kufafanua kwanini mbinu ya utafiti ni mwafaka. Utafiti huu ulikuwa wa maktabani. Mtafiti aliteua riwaya ya Mafamba (2012) na Watu wa Gehenna (2012) kimaksudi kwa kuwa zimekolea maudhui ya ufisadi. Utafiti ulifanywa maktabani kwa kudurusu vitabu teule, tasnifu, majarida, makala mbalimbali na hata kusakura mtandao hasa masuala yaliyohusiana na mada ya utafiti. Mtafiti alisoma makala yanayohusisha nadharia teule na kuchanganua sura za ufisadi kwa kutumia mihimili ya nadharia ya Udenguzi. Utafiti ulikuwa wa maktabani kwa sababu, maandishi mbalimbali yapatikana humo. UWASILISHAJI WA MATOKEO Baada ya kukusanya na kuchanganua data, uwasilishaji wa matokeo ulifanywa kwa njia ya maelezo kufafanua sura za ufisadi katika riwaya teule. Mifano mwafaka kutoka riwaya ya Mafamba (Olali, 2012) na Watu wa Gehhena (Olali, 2012) ilitolewa kwa unukuzi wa moja kwa moja. Uwasilishaji wa kimaelezo ulifanywa kwa kuzingatia maswali ya utafiti, malengo ya utafiti na mihimili ya nadharia teule. Mugenda na Mugenda (2003) wanaeleza uchanganuzi wa data kama kuchunguza ujumbe ambao hupatikana kuhusu suala la utafiti na ufanyaji wa maamuzi. Uchanganuzi wa data humsaidia mtafiti kufafanua data yake ili kusaidia watakaopitia utafiti huo kuelewa. Data hiyo ilichanganuliwa kwa kutumia mihimili ya nadharia ya Udenguzi. Uchanganuzi pia uliongozwa na lengo la utafiti kuonyesha sura tofauti za ufisadi kama zilivyojitokeza katika riwaya teule. UCHANGANUZI WA DATA Mugenda na Mugenda (2003) wanaeleza uchanganuzi wa data kama kuchunguza ujumbe ambao hupatikana kuhusu suala la utafiti na ufanyaji wa maamuzi. Uchanganuzi wa data humsaidia mtafiti kufafanua data yake ili kusaidia watakaopitia utafiti huo kuelewa. Data hiyo ilichanganuliwa kwa kutumia mihimili ya nadharia ya Udenguzi. Uchanganuzi pia uliongozwa na lengo ya utafiti kuonyesha sura tofauti za ufisadi kama zilivyojitokeza katika riwaya teule. Sura za Ufisadi katika Riwaya ya Mafamba (2012) na Watu wa Gehenna(2012) Wamitila (2003) anaeleza sura kama sehemu ndani ya kazi ya kifasihi ambapo mawazo au matukio tofauti uwakilishwa. Kamusi kuu ya Kiswahili (2015) inaeleza mafamba kama mambo mabaya ya mali au raslimali za chama, shirika, watu au nchi kupitia rushwa. Muthui (2019) anaeleza ufisadi kama matumizi mabaya ya mamlaka kwa kujifaidi na kufaidi wengine. Kulingana na Ndung’u (2022), ufisadi ni maovu yanayotendwa na mtu ili kujifaidi na kufaidi wengine. Kwa mujibu wa Lomatoro (2014), ufisadi ni matumizi mabaya ya pesa za umma. Wahakiki hawa na wengineo wanaeleza ufisadi kwa namna tofauti na wengi wameelezea ufisadi kama matumizi mabaya ya pesa za umma. Katika riwaya za Mafamba (Olali, 2012) na Watu wa Gehenna (Olali, 2012) kuna aina tofauti za ufisadi ambazo zimeelezewa katika sura hii. Baadhi ya sura za ufisadi ambazo zinadhihirika katika riwaya hizi ni; Ubadhirifu, hongo, kuwekeza nchi za nje, ukwepaji kodi na wizi wa kimabavu. Ubadhirifu Ubadhirifu ni matumizi mabaya ya mali ya umma. Wamitila (2003) anaeleza ubadhirifu kama tabia ya kutenda mambo kwa kusudi la kuharibu mali ya mtu mwingine au kudharau mali ya wengine. Anasema kuwa ubadhirifu ni kikwazo cha maendeleo. Watafiti wengi huelezea ufisadi kama matumizi mabaya ya pesa za umma tu. Utafiti wetu umevuka mpaka na kuelezea raslimali tofauti ambazo hutumiwa vibaya zaidi ya pesa kama vile ofisi za viongozi na mamlaka.Hili linaafikiana na mhimili wa nadharia ya udenguzi kuwa hakuna toleo la mwisho la kazi ya fasihi. Viongozi wengi hutumia vyeo vyao kuwanyanyasa wengine. Baadhi ya viongozi huwa hawafanikishi malengo waliyohaidi kwa wananchi. Baadhi yao huwakandamiza wananchi hasa wa tabaka la chini na wale ambao hawafuati amri na kanuni zao ziwe nzuri au mbaya. Lomatoro (2014) anasema kuwa, watu wengi barani huona kuwa ukiwa uongozini ni nafasi yako ya kujilimbikizia mali ya umma. Njenga (2021) anaelezea suala hili la matumizi mabaya ya mali ya umma kama wizi. Anasema kuwa, wenye mamlaka huiba mali ya umma na kuendeleza maslahi yao ya kisiasa. Katika riwaya ya Mafamba (Olali, 2012) kiongozi wa sayari ya NUKA anatumia mamlaka vibaya kwa kuwaua wote ambao walikua wanampinga. Baadhi ya watu ambao wanauliwa na Maotad ni Rojoo. Fununu zinaenea kote kuwa Rojoo alikufa kwa sababu alikua amekula chapati moja na vipande saba vya nyama. Baadaye, kulitokea vifo vingine ambavyo alihusika (Uk. 7). Suala hili la kuuliwa na kupotea kwa watu limekuwa sugu sana katika nchi nyingi. Mara nyingi, ukienda kinyume na mipango ya viongozi au kufichua siri zao uuliwa na kupotea usijulikane ulioko. Vilevile, viongozi wengi huwa na tabia ya kukatalia mamlakani pindi muda wao wa uongozi unapoisha. Wenye hutumia vifua vyao hutawala kinyume na matakwa ya wananchi. Hili ni suala ambalo husababisha wizi wa kura ndiposa waweze kubaki pale pale. Jambo hili husababisha uongozi mbaya. Mwandishi amedhihirisha kuwa Maotad anakatalia mamlakani. Anasema; Siendi! Siendi! Siendi! Miaka 720 tu! (Uk. 10) Kulingana naye miaka 720 ni kidogo na anataka kuendelea kutawala watu wa sayari ya NUKA. Watu wa sayari hiyo wamechoka na wanaungana ili kumtoa Maotad kwenye kiti ikiwemo baadhi ya viongozi wa sayari zingine kama Fadhila. Hata hivyo, mwandishi anadhihirisha kuwa si Maotad tu ila viongozi wengi wa sayari ya NUKA walikatalia mamlakani. Mwandishi anasema; Kila mara waliposema wanatoka, hakika walitoka lakini hawakwenda (Uk. 14). Maotad alitumia ofisi yake vibaya. Mwandishi anajenga mandhari ya ofisi yake kama ya kuogofya. Katika ofisi yake kuna kiti maalum ambacho kilikuwa na swichi nyuma yake. Kilikua kiti maalum cha mgeni aliyemtembelea Maotad. Baadhi ya wageni waliokaribishwa walijua kunguni wake. Kiti hiki kilitumiwa na Maotad kudhulumu wote ambao walimpinga. Mwandishi anaeleza mandhari tofauti ya Mkanyageni orofa takribani 77 ambapo pia watu walifanyiwa ukatili na viongozi. Mwandishi anasema; Vyumba hivyo vya juu vilitumika na utawala wa Maotad kwa shughuli zao rasmi. (Uk. 47). Vilevile, mwandishi anasema kuwa Mkanyagenii ndio sehemu haswa ambayo ilikuwa imeteuliwa kufanyia ukatili wote walikwenda kinyume naye. ……Ungelifanya hivyo ungelikwenda moja kwa moja Mkanyageni. Kule Mkanyageni ukiwa salama ulikuwa ni mchezo wa karata tatu. (Uk130) Maotad anatumia mamlaka yake vibaya kwa kuteua kiongozi aliyemtaka. Anamteua U ambaye hakuwa na sifa za uongozi ila kwa sababu alitaka kujinufaisha kutoka kwake (Uk94). Maotad hakutilia mkazo viongozi ambao walikuwa na sifa nzuri za uongozi kama Amrao. Baada ya kiongozi wa sayari ya BORA LiMioe kuwa mgonjwa, Amrao alichukua jukumu hilo. Kundi la Amrao liligawanyika katika makundi tofauti. Kila kundi lilipaswa kueneza ile sumu ya sayari ya NUKA. Kundi la U walitumia vyombo vya habari kueneza uvumi na kufuja hela nyingi. Katika hotuba ya LiMioe, anasema kuwa magari yote rasmi yalikua yao na kuwaambia wasaidizi wake wayatumie watakavyo. Mwandishi anasema kuwa viongozi wa mtaa wa Bikerani-Msiige yalijaa maovu na baadhi ya maovu hayo ni ubadhirifu. Anasema kuwa, viongozi walibinafsisha raslimali za nchi kwa kupitia mlango wa nyuma. Ugavi wa mali ulikuwa kwa msingi wa kigogo gani unayemfahamu kule juu (Uk. 243). Hii inasababisha utabaka hivyo wananchi kuungana na kutaka kutafuta viongozi watakaofaa sayari hiyo. Katika riwaya ya Watu wa Gehenna (Olali, 2012) mwandishi amedhihirisha sura ya ubadhirifu kwa namna tofauti. Muziki wa Gehenna ulioitwa walijuta unadhihirisha ubadhirifu. Mwandishi katika wimbo huo anasema kuwa watajuta kujilimbikizia ekari nyingi za mashamba. Anasema pia, Watajuta kujiongezea mishahara yao kiholela (Uk. 9). Muthui (2019) anaeleza maudhui ya ubadhirifu kama maudhui tofauti na ufisadi. Anaeleza ubadhirifu kama matumizi ya mali kwa fujo. Anaongeza kuwa, serikali hukopa pesa nyingi na kuziwekeza katika miradi isiyofaa wananchi. Anasema pesa hukopeshwa kutoka mataifa ya kigeni na kutumiwa katika miradi isiyofaa. Anasema kuwa, viongozi ujilimbikizia mali huku wananchi wakididimia katika umaskini. Jambo hili husababisha kuzaliwa kwa matabaka. Kulingana na mhimili wa nadharia ya udeguzi kuwa kazi ya mhakiki ni kuibua kile kilichonyamaziwa na kupuuzwa na wahakiki wengine, ubadhirifu si maudhui tofauti na ufisadi ila ubadhirifu ni aina ya ufisadi kulingana na utafiti wetu.Vile vile,ufisadi si matumizi mabaya ya pesa za umma tu kama inavyodaiwa na watafiti wengine Katika ndoto ya Hikmat, inadhihirika kuwa serikali ilikuwa inakarabati ikulu kila mwaka. Wanasiasa pia walikuwa na safari ya mara kwa mara nje ya nchi. Hikmat anasema kuwa, safari hizo za wabunge sharti zipunguzwe ili kuleta ufanisi katika nchi. Wamitila (2003) anasema ubadhirifu unaweza kusababisha kupoteza mali na kushuka kwa maendeleo ya kiuchumi. Fikra hii ya Hikmat inadhihirisha suala la ubadhirifu kwa wabunge. Tazama mfano ufuatao: Ili kuleta ufanisi, tutaunda serikali ndogo isiyozidi wizara kumi na tatu, tutapunguza matumizi yasiyo lazima safari za mara kwa mara nje ya nchi na kuondoa kabisa ukarabati wa kila mwaka wa Ikulu (Uk. 157). Hikmat pia anadai kuwa wawakilishi wa watu wa Kiafra wakishaachaguliwa husimama bungeni na kuomba nyongeza yao posho zao za mishahara au ofisi. Anasema kuwa, wawakilishi hawa wanapaswa kusema mishahara yao ikatwe ili kugharamia operesheni kwenye kaunti. Suala hili linadhihirisha matumizi mabaya ya mali ya umma kupitia wabunge (Uk. 176). Anadhihirisha pia matumizi mabaya ya mali ya umma kupitia madaktari. Anasema kuwa, raslimali za Kiafra hazijatumiwa vizuri. Dawa za kutosha kila pembe ya Kiafra hazijakuweko kiini na maana kuwa, madaktari huuza madawa ya hospitali za umma katika hospitali zao za kibinafsi. Hikmat anasema kuwa dawa hizo zinageuka kuwa sumu na mauti kwa binadamu kwa sababu ya kuuza dawa bandia (Uk. 177). Katika Fikra za Hikmat, ukosefu wa vifaa muhimu Kiafra ulitokana na uongozi mbaya. Anasema kuwa, watu hasa kiongozi wa pili walinajisi raslimali za nchi. Vilevile, anakiri kuwa walinyakua mashamba na kutumia hazina ya uzeeni kujinufaisha. Hela zilizokusanywa kama ushuru hazikufikia malengo yake ambapo suala la ubadhirifu linaibuka (Uk. 265). Katika hukumu ya Munkari Gehenna, viongozi wengi hupata pesa za kujiandaa katika mikakati ya siasa kwa njia ya ubadhirifu. Ili kupata fedha zaidi viongozi wanaonuia kupata uongozi ushirikiana na baadhi ya viongozi walioko madarakani. Wanapata pesa hizo kwa kuiba kutoka taasisi za serikali au miradi mikubwa ya umma. Munkari anasema; Wanaweza kupata fedha wanazozihitaji kwa ajili ya kupata ushindi kwa kuiba au kukwapua kutoka taasisi za serikali kama vile mabenki au miradi mikubwa ya umma yenye fedha nyingi (Uk. 231). Mwandishi anasema kuwa viongozi hao wakati mwingine hupewa zabuni bandia za serikali ambazo watalipwa pesa nyingi. Isitoshe, chama tawala pia huweza kutengewa fedha nyingi katika bajeti ya serikali kwa kuingiza miradi hewa au mikataba mibovu (Uk. 231). Huu ni ubadhirifu. Munkari anasema kuwa, suala hili la ukwapuaji wa mali ya umma ni suala chafu. Wanaoumizwa ni wananchi maskini mijini na vijijini. Anasema kuwa, suluhisho la hili ni kupaza sauti (Whistle blowers) kuhusu suala lolote la ufisadi kwa namna hili na kudai uwajibikaji. Hongo Hongo ni hali ya kutoa pesa au chochote kile ili kupata huduma hasa kutoka kwa mtu ambaye huwa na madaraka. Mugwika (2012) anasema kuwa, ufisadi hutekelezwa na vigogo serikalini. Wanahusishwa na kupokea na kutoa mlungula kwa waliopewa kandarasi ya uuzaji mashamba yaliyotengewa miradi ya kunufaisha umma. Vilevile, anaeleza kuwa Avad alikuwa amekubali hongo na kujilimbikizia mali kwa njia isiyofaa. Muthui (2019) anasema kuwa kupata kandarasi ilikuwa lazima umjue mtu kwenye serikali ama umhonge mwenye ushawishi ndipo azipate. Anaeleza hongo kijumla ila katika utafiti wetu hongo ni aina ya ufisadi jambo ambalo linaafikiana na mhimili wa nadharia ya Udenguzi kuwa hakuna toleo la mwisho la kazi ya fasihi. Ufisadi katika riwaya ya Mafamba (Olali, 2012) umeota mizizi na taasisi zinakubali ulaji wa mlungula. Mwandishi anasema kuwa, ufisadi umekithiri hadi kuchapishwa kwenye vyombo vya magazeti. Kunaibuka kichwa katika gazeti moja la BORA kuhusu ufisadi kutoka sayari moja ya nje. Gazeti linasema hivi; OVER 2,000 FIRMS IN BRIBES SCAM ZAIDI YA KAMPUNI 2,000 KUHUSISHWA NA KASHFA YA RUSHWA (Uk211) (Tafsiri yangu) Makundi mawili yaliibuka baada ya azimio la siri ya mbuyu kuibuliwa. Kundi moja likiongozwa na Amrao likiwa na ishara ya ndege Njiwa na Kundi la pili liliongozwa naye LiMioe likichukua ishara ya mnyama Mumbi. Aliyetaka azimio la siri ya mbuyu alihitajika kuimba Mumbi. Aliyepinga Azimio la siri ya mbuyu alihiajika kuimba njiwa. Kundi la Mumbi liligawanyika katika maeneo sita ya kijiografia. Kieneo lilikuwa na kiongozi wake. Watu wa maeneo haya walianza kuzawadiwa vyakula mbalimbali ili waunge mkono Azimio la siri ya Mbuyu. Watu waliokuwa maskini walizidi kutajirika baada ya muda mfupi. Mwandishi anasema; Watu wa maeneo haya walianza kuzawadiwa vitafunaji mbalimbali. Wale ambao zamani walikuwa maskini, kutanabahi, walianza kuwa matajiri. Wale ambao walikuwa wanamwimba ndege mumbi walikuwa matajiri mara moja au kuahidiwa vitafunaji (Uk. 228). Maeneo mbalimbali ya sayari ya BORA yalizawadiwa pia. Eneo la Ma lilipewa ardhi, Ai kiwanda cha nyama, Fa hifadhi kubwa ya wanyama, Ao madeni yake yalifutwa. Isitoshe, Watu wa Me waliahidiwa uwanja wa F-16, nao wa Ba nasari kubwa kuliko nasari zote za wilaya mbili. Wakereketwa sugu wa Njiwa walihamia Mumbi kwa sababu ya zawadi hizi (Uk. 229). Vilevile, viongozi ambao walimsaidia LiMioe katika utawala wa mashinani, watu wa chini kabisa katika utawala wa LiMioe waliongezewa mapato maradufu. Katika sayari ya NUKA ufisadi ulikuwa umehalalishwa. Mwandishi anatumia neno Mfuko wa vito na Nopro kudhihirisha hongo. Anasema kuwa, wahusika walitiwa muhuri wa nopro ili kupewa kibali cha kuendeleza ufisadi. Wanyonge hawakuwa na haki katika sayari ya NUKA. Viongozi wangefanya maovu kama vile mauaji na kukamatwa. Waliowakamata walihongwa na hivyo kuachiliwa (Uk. 88). Katika mtaa wa Bikerani-Msiige, viongozi wanashiriki katika biashara haramu ya ukataji miti. Yupo mtu mmoja tu aliyekamatwa na kufungwiwa miaka saba gerezani. Mtu huyo alijulikana kama Sikujua. Hakuelewa sababu yake kukamatwa na wengine walioshiriki katika shughuli hiyo hawakukamatwa. Mwandishi anasema kuwa wenye kukamatwa walisubiri hadi usiku wa manane. Shanata zilibebwa nzito sana. Kilichokuwa ndani hakikujulikana. Kesi ilitupiliwa mbali zamani za kale. Mayieka (2015) anasema kuwa kamati ya uhasibu hupokea hongo na kuandaa ripoti za kupotosha kisha majina ya watu wenye ushawishi wanaohusika na kashfa hii yanaondolewa. Baadaye, Sikujua alifahamu kuwa walioachiliwa walikuwa wametoa kitu kidogo (Uk. 174). Akiwahutubia wananchi na kuwaomba kura, LiMioe anadhihirisha kuwa utawala wa NUKA kwa uongozi wake Maotad ulikuwa umekoleza utoaji wa hongo. Anasema kuwa, ameunda tume za kuchunguza ulanguzi na kashfa ya mfuko wa vito (hongo). Vilevile, anasema kuwa yeyote atakayepatikana akiendeleza umangimeza katika afisi za serikali kwa sababu anataka mlungula, atakuwa anashiriki ufisadi. Hiki ni kinaya kwa sababu hata baada ya kuchaguliwa, LiMioe anajihusisha kwa nyendo hii chafu ya ulaji mlungula. Biashara nyingi haramu zimekolea katika jamii kwa sababu ya utoaji hongo. Wanaohusika hutoa kitu kodogo kisha kuachiliwa. Vileo hatari pia huuzwa vijijini ambavyo vimeathiri watu wengi sana. Wenye kuuza vileo kawaida watalipa kitu kidogo na kuendeleza biashara yao bila hatia yoyote. Biashara haramu zinaendelezwa katika utawala wa BORA. Biashara hizi ni kama kuuza vileo hatari. Wanaohusika wanaishi kukamatwa kila mara na kuachiliwa kwa sababu walikuwa wanatoa hongo. Tazama mfano ufuatao; Mwenye kuuza kileo kile hatari alijulikana na wakazi wa Tuga Amor. Serikali ya BORA ilimfahamu vema. Alichukuliwa hatua na kukamatwa mara saba. Na kila mara hizo saba, aliachiliwa huru mara saba kwa sababu ya sera ya Nopro (Uk. 191). Katika riwaya ya Watu wa Gehenna (Olali, 2012), hongo imedhihirika kwa namna mbalimbali. Wakati mwingi, hongo hutolewa kwa ajili ya kupata upendeleo kutoka kwa watu wenye mamlaka. Hongo ni adui ya haki na huathiri maendeleo katika jamii. Ndung’u (2022) anasema kuwa, ufisadi ni maovu yanayotendwa na mtu ili kujinufaisha au kunufaisha makundi ikiwepo kupeana rushwa na matumizi mabaya ya mali ya umma. Anaeleza jinsi ufisadi ulivyokolea katika riwaya ya Mafamba (Olali, 2012) ingawa hajadhihirisha sura mbalimbali za ufisadi ambazo zinapatikana pale. Akielezea athari za matukio ya kihistoria katika riwaya ya Mafamba (Olali, 2012), ufisadi ni matumizi mabaya ya pesa za umma ingawa hajaelezea sura tofauti ya ufisadi Munkari anasema kuwa viongozi hutisha wanahabari ili waogope kufanya kazi kikamilifu na kuficha maovu ya ufisadi. Wamiliki wa vyombo vya habari vilevile ununuliwa mradi wasiweze kutumia fursa zao kukomesha ufisadi (Uk. 234). Muziki Watajuta uimbwao Gehenna unadhihirisha suala hili. Mwandishi anasema; “Watajuta kupokea rushwa kazini (Uk. 8) Hongo pia hutolewa na wanabiashara. Wakati mwingine huuza bidhaa ambazo hazifai kwa matumizi ya binadamu. Wakijulikana huwa wanahonga bodi inayohusika na kuachiliwa huru. Baadhi ya bidhaa ambazo watu hutoa hongo ili waruhusiwe kuuza ni kama vile dawa za kulevya na vipodozi. Mwandishi anatumia wahusika Faki Nahodha na Baadayadhiki kuelezea suala hili. Wakibadilishana hadithi zao, Faki Nahodha anasema kuwa kwao Al Jazeera bidhaa bandia ambazo hazifai matumizi ya binadamu huuzwa kote. Wanaohusika hushikwa kisha kutoa hongo kwa Afisa mwezeshaji wa Bodi ya chakula, dawa na vipodozi (Uk. 78). Cheche za kutafuta uhuru hutokana na wananchi maskini. Mhusika Himat anawania kiti cha ubunge kwa Chama cha Mwananchi ndotoni. Wanajamii wanamwombea ili awe na ujasiri katika kuwakomboa wananchi kutokana na umaskini. Akiwahutubia wafuasi wake, anasema kuwa kura za maoni hutawaliwa na chirimiri (hongo). Chama tawala hujengwa kwa vitisho na matumizi ya nguvu za hela. Hikmat anasema hongo ni adui wa haki na imeathiri sekta zote. Tazama mfano ufuatao: Chirimiri sio tu adui wa haki bali pia ni kikwazo cha maendeleo. Chirimiri imeiathiri sekta zote za nchi yetu kiasi kuwa ili mtu apate haki yake hana budi kujipapasa (Uk. 156). Hongo ndio chanzo cha umaskini katika nchi nyingi. Kuna hongo ya kiwango cha chini na kiwango cha juu. Hikmat anasema hongo ikitokea kwa nchi maskini inaitwa rushwa ilhali ikitokea katika nchi tajiri inaitwa kashfa. Hikmat anasema kuwa, pesa ambazo hupatikana kwa njia ya rushwa huhifadhiwa katika nchi tajiri. Tazama mfano ufutao: Tatizo kubwa kwa nchi za Kiafra ni kuwa fedha zinazopatikana kwa rushwa, Kiafra hupewa sehemu ya kuhifadhiwa katika nchi Tajiri. Dunia inapoteza kiasi cha dola zisizopungua trilioni moja kwa mwaka kutokana na rushwa (Uk. 179). Munkari akielezea madhara ya ufisadi kwa watu wa Gehenna anasema kuwa rushwa ndio adui namba moja ya haki. Anasema rushwa uharibu dhana nzima ya uadilifu na kuhatarisha maendeleo ya uchumi, amani, mashikamano na umoja wa Kiafra (Uk. 223). Nyamaume akizungumza na Munkari anataka kujua maana ya Matrix of Corruption. Munkari anamjibu Nyamaume kuwa ufisadi ni wasilisho la wananchi katika Kiafra kuhusu vitendo vya rushwa, wizi, ukwapuaji au udanganyifu wa kupindukia wa fedha na mali za umma unaofanywa na kikundi kidogo cha watu kinachohusisha baadhi ya viongozi wa serikali na wafanyabiashara wakubwa (Uk. 225). Munkari anasema kuwa ufisadi ukiwa sehemu ya utamaduni wa Kiafra, rushwa na wizi haviishii kufanywa na watu wenye mamlaka peke yao bali vitendo hivyo husambaa na kujengeka kwa watawaliwa. Munkari anazidisha kwa kusema kuwa, viongozi wengi hutoa hongo kwa wapiga kura ili wapigiwe kura. Tazama mfano ufuatao; Hii imewezekana kwa kuweka mikakati mahususi ikiwa ni pamoja na kuhonga wananchi kwa fedha, mavazi, chakula na vitu vingine vidogo vidogo kukidhi mahitaji ya fukara, kunua shahada za wapiga kura ili wasiweze kupiga kura, kuwatishia wananchi kwa kutumia vyombo vya dola, kuunda vikundi vya kihalifu kuwashambulia, kuwafilisi na kuwatisha watu watakaoonekana kuunga mkono vyama vingine (Uk. 234). Munkari anaendelea na mhadhara wa The matrix of Corruption Kiafra na kusema kuwa, viongozi hununua baadhi ya maafisa wa tume ya uchaguzi ili majina ya wapiga kura yavurugwe hasa kwenye maeneo ya upinzani wasiweze kupiga kura kabisa au wakati uliopangwa (Uk. 235). Hili ni jambo ambalo limekuwa likitendeka katika nchi nyingi duniani. Kiongozi aliyetakikana na kuchaguliwa na wengi ashinde. Matangazo hutokea vinginevyo. Hii ni kwa sababu viongozi hao hutoa hongo kwa tume husika ili kuwaibia kura kwa njia yoyote ile. Kesi dhidi ya uchaguzi zimeishi kubatilishwa pia. Walioibiwa kura hata wakipeleka kesi kortini hushindwa kwa sababu viongozi hao uhonga hadi mahakama ya juu. Kuwekeza Akiba Nchi Za Nje Kulingana na Lomatoro (2014), ufisadi ni wizi wa pesa. Anaongeza kuwa, viongozi waliiba pesa ingawa zilikuwa za kukopa. Isitoshe, viongozi huiba kisha mzigo wa kulipa huenda kwa wananchi. Bali na kuiba, viongozi huvuruga sheria. Anasema kuwa wananchi hawajawajibika kwa kuwa, huwachagua viongozi walewale. Anasema kuwa, suala la wizi wa pesa limekuwa la kawaida. Ameonyesha sura hii ya ufisadi ingawa amesisitiza ufisadi kama matumizi mabaya ya mali ya umma. Kulingana naye, viongozi huwekeza pesa nchi za nje mipango yao ikifeli hulalamikia mashirika. Ukweli ni kuwa, viongozi huwekeza akiba nchi za nje ili kuepuka ulipaji kodi. Hivyo basi, ni jukumu la wananchi kuungana, kupiga kura kwa wingi na kuteua viongozi bora bila ufisadi wowote. Katika riwaya ya Mafamba (Olali, 2012) mwandishi ametumia wahusika tofauti kudhihirisha sura hii ya ufisadi. Maotad anadhihirisha Avad kama mfisadi. Baada ya Maotad kumualika Avad sebuleni ili kumshawishi kukwepa sayari ya BORA anamwambia; Huna chochote ulichonacho bila Mafamba.Chichiri si dhambi?” Si magari, si mashamba, si nyumba, si makaburi, si mito, si makahaba, si akiba katika sayari nyingine. Zote hizi zinatokana na mafamba. Leo mafamba ni shetani (Uk. 154). Maotad anamwambia kuwa alikuwa ameshiriki katika ufisadi kwa kuwekeza akiba nchi za nje na hivyo hakuwa tofauti naye. Matajiri wengi hujihusisha katika biashara haramu kisha kuwekeza pesa zao katika nchi za nje ili wasijulikane. Viongozi wa mtaa wa Bikerani-Msiige walikata miti, kuiuza na kupeleka hela hizo katika sayari za mbali bila kulipa ushuru wowote. Mwandishi anasema; Ekari nyingi za misitu zilinyakuliwa na kasri za ajabu kujengwa humo na mbao za bei hali kutoka aina nyingi za miti katika misitu hiyo kama vile mingambu, mikurungu, mikwaju, mipingo, migombakofi ziliuzwa na wenye kuziuza walizipeleka hela hizo katika sayari za mbali bila kulipa ushuru (Uk. 173). Mhusika Mzee Twajua katika hadithi yake anadhihirisha uwekezaji wa akiba katika nchi za nje. Anasema kuwa, utawala wa BORA ulikuwa umeandika hundi ya ngilishi bilioni 666 kwa muuzaji wa sayari moja ya nje. Mzee Twajua anasema kuwa viongozi waliona ustaarabu kuwekeza ngilishi nje ya sayari ya BORA. Utawala wa BORA ukaandika hundi ya ngilishi bilioni 666 kwa muuzaji yule. Akaunti ya kupelekwa hundi hiyo ilikuwa ni ya Engineer nayo ilikuwa iko sayari moja ya nje. Ilikuwa ni ustaarabu kuzihifadhi ngilishi nje ya sayari ya BORA (Uk. 170). Katika riwaya ya Watu wa Gehenna (Olali, 2012), viongozi wanawekeza nchi za nje. Suala la kuwekeza akiba nchi za nje huhusishwa na matajiri. Wengi huwekeza nje kwa sababu ya kukwepa ushuru au kwa kuwa ni mali ya wizi na hawataki kujulikana. Mwandishi amedhihirisha suala hili ambalo linatokea Kiafra. Anasema kuwa watu waliopokea rushwa walikuwa wanawekeza nchi za nje. Massawe (2014) anasema kuwa viongozi kazi yao ni kujilimbikizia mali na kuhifadhi katika nchi za nje ili wasijulikane kuwa wana mali nyingi. Mwandishi wa riwaya ya Watu wa Gehenna anasisitiza kuwa mafisadi hao pia walijihusisha na wizi na kuhamisha utajiri wao kutoka Kiafra kwenda kujitajirisha zaidi nchi nyingine. Mwandishi anatumia mhusika Hikmat kudhihirisha hili katika ndoto. Anasema; Tatizo kubwa kwa nchi za Kiafra ni kuwa fedha zinazopatikana kwa rushwa, Kiafra hupewa sehemu ya kuhifadhiwa katika nchi tajiri. Dunia inapoteza kiasi cha dola zisizopungua trilioni moja kwa mwaka kutokana na rushwa (Uk. 179). Nadharia ya Udenguzi inasisitiza katika mhimili wa pili kuwa kazi ya fasihi ina maana ya ndani inayopatikana ikifasiriwa kwa undani. Katika utafiti wetu, tumebaini kuwa uwekezaji wa hela katika nchi za nje ni aina ya ufisadi. Watafiti wengi wameeleza tu istilahi hii kivyake ila hawajaiweka kama sura ya ufisadi na vile vile wanaeleza ufisadi kama matumizi mabaya ya mali ya umma tu. Ukwepaji Kodi Hili ni jaribio lisilo halali na la kimakusudi la kulipa kodi kidogo au kutolipa kodi. Suala hili la ukwepaji kodi hudhihirishwa sana na matajiri. Wengi wao hupata mali kwa njia isiyo halali kisha kukwepa kodi. Mutuku (2016) anasema kuwa, kodi ilitumika na wakoloni kama njia ya kunyanyasa wananchi. Wanaume walilazimika kuacha mashamba na kutafuta kazi. Yeyote aliyeshindwa kulipa kodi alifikishwa mahakamani. Ni dhahiri kuwa, ukoloni mambo leo ni tofauti. Watu wa tabaka la chini ndio hulipa kodi ilhali wengi wa viongozi wa nchi wakikwepa kulipa kodi. Ni jukumu la serikali hasa kupitia sheria ya kodi na mapato (KRA) kuhakikisha kila mtu amelipa kodi na wale ambao hawajalipa wakamatwe. Ufisadi si matumizi mabaya ya pesa za umma tu.Hali ya kutolipa kodi pia ni aina ya ufisadi.Hii inaafikiana na mhimili wa nadharia ya udenguzi kuwa hakuna toleo la mwisho la kazi ya fasihi. Katika riwaya ya Mafamba (Olali, 2012), mwandishi amedhihirisha ukwepaji kodi katika mtaa wa Bikerani-Msiige. Anasema kuwa, ekari nyingi za misitu zilinyakuliwa na mbao za bei ghali kuuzwa na wenye kuuza walizipeleka hela hizo katika sayari za mbali bila kulipa ushuru wowote. Ekari nyingi za misitu zilinyakuliwa na kasri za ajabu kujengwa humo na mbao za bei ghali kutoka aina nyingi za miti katika misitu hiyo kama vile mingambu, mikurungu, mikwaju, mipingo, migombakofi ziliuzwa na wenye kuziuza walizipeleka hela hizo katika sayari za mbali bila kulipa ushuru (Uk. 173). Mzee Twajua wa kijiji cha Tugor Amor anasimulia kisa cha ajuza mmoja ambaye hakulipa kodi. Anawaona watoza ushuru kama kupe. Badala ya kulipa ushuru aliwarushia matusi mazito. Mama yule aliwaona watoza ushuru kama kupe. Kila walipomwambia hivyo, alirusha matusi mazito zaidi na wao wakasalimu amri na kwenda zao (Uk. 198). Mwandishi pia anadhihirisha suala hili katika muktadha tofauti. Anasema kuwa baadhi ya watu wa Sayari ya BORA walikwepa ushuru kama yule ajuza wa Tuga Amor (Uk. 229). Katika riwaya ya Watu wa Gehenna (Olali, 2012) mwandishi anadhihirisha sura hii ya ukwepajo kodi. Miaka ishirini baada ya Hikmat kumaliza masomo yake, anaota ndoto halaiki kubwa ikimwombea dua wakati wa kuzindua kampeni za ubunge kwa chama cha Mwananchi.Katika kampeni zake, anasema kuwa serikali inakusanya kodi ambayo haisaidii wananchi bali inawanyanyasa wananchi wa tabaka la chini. Chama tawala huwatoza kodi watu wa tabaka la chini na kuwasamehe watu wa tabaka la juu. Baada ya kusema hili, umati unamshangilia Hikmat. Anasema; Kodi inayokusanywa sasa na serikali haichangii maendeleo ya nchi tu bali inawanyanyasa wananchi wa chini. Tukiingia madarakani, kodi zinazoitwa za maendeleo tutazifuta. Hizi ni kodi za manyanyaso. Chama kinachotawala kinawatoza watu wa chini kodi na kuwasamehe watu wa juu. Kodi za manyanyaso zinaingiza fedha chache mno ikilinganishwa na kodi zinazosamehewaa watu wa daraja la juu (Uk. 159). Watu ambao hukwepa ulipaji kodi ni watu wa tabaka juu. Maskini hutozwa kodi za manyanyaso ambazo huingiza fedha chache mno ikilinganishwa na kodi zinazosamehewa watu wa daraja la juu. Ondoro (2021) anasema kuwa wanaotozwa kodi ya juu hufanywa vibarua vya kutumikishwa katika mashamba ya mabwenyenye. Jambo hili huzidisha utabaka. Matajiri huzidi kutajirika na maskini uzidi kuwa maskini. Wizi wa Kimabavu Njenga (2021) anasema kuwa, ufisadi ni matumizi ya ofisi za umma kwa lengo la kujinufaisha kibinafsi. Akielezea suala la wizi katika ufisadi, wenye mamlaka huiba mali ya umma kuendeleza maslahi yao ya kisiasa. Wizi husababisha uzorotefu wa uchumi. Wenye hutaabika katika hali hii ni maskini. Wizi ni tendo la kuchukua mali au milki ya mtu mwingine na kutaka kuimiliki bila idhini yake. Kuna aina mbalimbali za wizi. Wizi wa mali, wizi wa mitihani na wizi wa kura na kadhalika. Katika riwaya ya Mafamba (Olali, 2012) kuna aina mbalimbali za wizi. Kwanza kuna wizi wa kura. Mwandishi anaelezea kwa kusema kuwa; Uliposhindwa ulishinda. Uliposhindwa ulishinda (Uk. 181). Wakati LiMioe alipochaguliwa ilisemekana kuwa alikuwa ameiba kura. Tetesi baina yake na Amrao zilizuka. Maovu mengi ya viongozi huibuliwa katika hotuba za wanasiasa wenzao wanapofanya kampeni zao. Viongozi hutengeneza majina yao kupitia maovu ya wapinzani wao. Katika hotuba ya LiMioe, inadhihirika kuwa ardhi zilikuwa zimechukuliwa kutoka umma na viongozi. Anasema kuwa, zitatwaliwa na kutaifishwa. Vilevile, anaongeza kuwa, wafanyikazi hao walihitajika kusema jinsi walivyoipata mali waliyonayo la sivyo mali hiyo itaifishwe. Hii ina maana kuwa, wafanyikazi hao walikuwa wamejihusisha na wizi. Ondoro (2021) anasema kuwa wapiga kura wanajuta wanapogundua kuwa walichagua mwizi. Anasema kuwa wanaoibia nchi yao hukimbilia maabadini na kutoa sadaka kwa lengo la kuficha uovu. Katika maelezo yake, ni bayana kuwa wizi ingawa ni ufisadi anainisha kivyake. Kulingana na utafiti wetu, wizi ni aina ya ufisadi jambo ambalo linaafiki mhimili wa nadharia ya Udenguzi kuwa hakuna toleo la mwisho la kazi ya fasihi. Katika riwaya ya watu wa Gehenna (Olali, 2012) mwandishi ameibua wizi wa aina tofauti. Watu wa Gehenna wanahusishwa na wizi wa magari, kura, dawa hospitalini, kuibia wasanii riziki, wizi wa mitihani, nyumba, bunduki na hata wizi wa pesa. Mwandishi anasema kuwa watu walioweza kuona giza totoro ya Gehenna ni wale ambao hawakuiba kura za wengine (Uk. 3). Muziki walijuta ulioimbwa Gehenna unadhihirisha aina mbalimbali za wizi. Wanajuta kuiba dawa za hospitali Wanajuta kuwaibia wasanii riziki zao Wanajuta kuuza bidhaa bandia Wanajuta kuteka nyara watu kwa minajili ya kutaka fidia Wanajuta kuiba mitihani Wanajuta kuvunja nyumba za watu usiku na kuwaibia pamoja na kuwabaka wengine (Uk 8-9). Muziki huu unadhihirisha kuwa watu wa Kiafra waliiba dawa za hospitali, wakaibia wasanii riziki zao, waliuza bidhaa bandia, waliiba mitihani, walivunja nyumba za watu usiku na kuwaibia. Wanasemekana kufanya mapenzi nje ya ndoa hivyo basi kushiriki katika wizi wa mapenzi. Wizi huhusisha matabaka mawili. Matajiri huiba kwa sababu ya tamaa ilhali maskini huiba ili waweze kumiliki. Pengo kubwa baina ya maskini na matajiri ndilo husukuma maskini kujihusisha katika na wizi. Maskini hufanya hivi ili kupambana na hali yao ya maisha. Nchi nyingi hufilisika kwa sababu ya wizi. Viongozi wengi huiba raslimali za nchi na kuifilisisha. Katika Riwaya ya Watu wa Gehenna (Olali, 2012), mwandishi anaelezea suala hili kupitia mhusika Munkari. Anasema kuwa, ufisadi ulianza Kiafra baada ya mkutano uliofanyika Mtajuta. Viongozi walitajwa hadharani kuwa wamehusika na vitendo vya ufisadi vilivyochangia Kiafra kufilisika. Anasema kuwa, walikuwa wameiba shilingi bilioni 666 kutoka akaunti ya madeni ya nje katika benki kuu (Uk. 226). Munkari anaendelea kueleza maovu ya Kiafra. Anasema kuwa, maovu ambayo yameshamiri ni matumizi mabaya na wizi wa fedha za serikali na wizi wa mitihani. HITIMISHO Sura hii imeeleza muhtasari na sura mbalimbali za ufisadi katika riwaya za Mafamba (Olali, 2012) na Watu wa Gehenna (Olali, 2012). Mtafiti ameongozwa na nadharia ya Udenguzi kuchambua sura hizo. Tumebainisha kuwa kuna aina mbalimbali za ufisadi kama vile ubadhirifu, hongo, wizi na kadhalika. Tukielezea ubadhirifu,tumebainisha jinsi viongozi hutumia raslimali za nchi kama vile ofisi na mamlaka. Viongozi wengine pia ukatalia mamlakani na kujenga mandhari ya ofisi zao kama za kuogofya kama vile Maotad kiongozi wa sayari ya NUKA. Vile vile anateua viongozi wasiokuwa na sifa za uongozi ili kujinufaisha. Watu wanalipwa hili kupiga kura.Wanapewa zawadi ndogo ndogo kama hongo ya kuwapigia viongozi kura. Baadhi ya viongozi kama Avad mfuasi wa LiMioe anawekeza pesa nchi za nje bila kulipa ushuru.Wengine waliwekeza pesa walizopata kwa njia ya hongo. Wengine wanakwepa ulipaji kodi. Waliotozwa kodi ni watu wa tabaka la chini. Tumeeleza sura tofauti za ufisadi zaidi ya matumizi mabaya ya pesa za umma hivyo kufanikisha nadharia ya Udenguzi kuwa hakuna toleo la mwisho la kazi ya fasihi. 