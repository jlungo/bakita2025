Mchango wa Ukafsiri katika Kukuza Isimu-Kokotozi: Mfano wa Nyimbo za Injili za Ambassadors of Christ na The Saints Ministers. 
Jarida la Afrika Mashariki la Masomo ya Kiswahili (Ayub Oyimba Barasa, John Kirimi M’raiji na Fred Simiyu Wanjala) 
Tarehe ya Uchapishaji: 25 Agosti 2025 
Istilahi Muhimu: Ukafsiri, Isimu-Kokotozi,Ambassadors of Christ, The Saints Ministers IKISIRI Ukafsiri ni taaluma muhimu katika tasnia ya isimu kokotozi ya Kiswahili na katika ufanikishaji wa mawasiliano. Aidha, taaluma ya ukafsiri inayohusu uhawilishaji wa ujumbe ama wa matini andishi kwenda mazungumzo. Au kutoka mazungumzo na kwenda katika maandishi. Imetekeleza jukumu hili la mawasiliano kwa njia ya kipekee kupitia Tehama. Katika karne hii ya 21, ukafsiri umetumia Teknolojia habari na mawasiliano (kuanzia sasa, Tehama) kama jukwaa la kutekeleza mawasiliano kwa umma mpana na kwa wakati mfupi iwezekanavyo. Aidha, lugha mbalimbali zimekuwa zikitumika na hata kutafsiriwa na zingine kukalimaniwa kwa lugha lengwa kwa minajili ya kufanikisha mawasiliano. Hii inaonesha kuwa kumekuwa na mshawasha wa kutaka kufikia idadi kubwa ya hadhira inayojua kusoma na isiyojua kusoma kwa lugha wanazozielewa. Makala hii inaongozwa na nadharia ya Ulinganifu Amilifu na ya Mawasiliano kutathmini nafasi ya Tehama katika kukuza na kuendeleza Kiswahili hasa katika Ukanda wa Afrika Mashariki huku ikijikita katika ukafsiri wa nyimbo za Ambassadors of Christ na The Saints Ministers zilizokafsiriwa kutoka Kiswahili hadi Kiingereza. Utafiti huu ulifamywa Maktabani. Upekuzi Wa vyanzo vya Utafiti pamoja na vitabu, kusikiza Kanda za video, tasnifu na wavuti na Kisha kuwasilisha kwa maelezo ya kinathari. Tehama ilisaidia kuondoa utata wa ulinganifu wa maana katika Matini chanzi kwenda Matini lengwa kwa kuambatanisha picha, kutumia fonti Tofautitofauti, alama za uakifishaji kama vile hisi, maswali ya balagha, lugha ishara na hata miondoko ya waimbaji ili kusaidia kukuza uelewa wa hadhira pokezi. Inatarajiwa kwamba utafiti utaongeza maarifa ya ukafsiri, usomaji na uhakiki wa kazi zilizokafsiriwa na kuwafaidi Wanafunzi, Wakafsiri, Walimu na Watafiti wa baadaye. UTANGULIZI Tehama ni dhana inayojihusisha na matumizi ya teknolojia ya kisasa katika utendaji, uhifadhi na uenezaji wa nyimbo (Simiyu, 2011).Tunapozungumzia teknolojia mpya tunamaanisha maendeleo zaidi katika sayansi na teknolojia. Na tunapotaja Tehama katika ukafsiri tunazungumzia jinsi ambavyo tunaweza kutumia teknolojia mpya katika kuifadhi, kuiwasilisha na kusambaza nyimbo zilizoimbwa kwa Kiswahili na kuhawilishwa kwa maandishi ya Kiingereza. Na hayo yote yanawezekana kupitia vyombo kama vile runinga, tarakilishi, kanda, CD, mitandao ya kijamii, vipatakilishi. Simiyu (2011) anasema kuwa Mfano mzuri wa ukafsiri ni ule unaotokea katika filamu kwenye tehama ambapo mazungumzo ya msemaji chasili hupewa maelezo katika maandishi. Aidha, baadhi ya filamu huendelezwa kwa lugha mbili pale ambapo wasemaji hutumia lugha Moja (LC) na maandishi hufuata kwa kutumia lugha kama vile Kiswahili ila maelezo yanayotolewa huambatishwa kwa maandishi ya Kiingereza katika sehemu ya chini kwenye tehama. Fauka ya hayo, Simiyu (2011) anasisitiza kuwa maamuzi katika mahakama kuu nchini Tanzania husomwa kwa Kiswahili lakini huandikwa kwa Kiingereza. Vile vile, mahakimu husikiliza kesi kwa Kiswahili ila rekodi za mahakama huandikwa kwa Kiingereza. Inambidi hakimu kusikiliza, kufasili ujumbe wa Kiswahili na Kwa Kiingereza, na kuuhawilisha kwa Kiingereza katika maandishi. Hivyo basi, mchakato huu Si tafsiri Wala ukalimani kamili ila ni taaluma ya ukafsiri ambayo Ina sifa nusu za ukalimani na nusu za tafsiri. Simiyu (2011) anaeleza isimu-kokotozi kama taaluma inayojihusisha na ukalimani pamoja na tafsiri kupitia matumizi ya machine na tarakilishi katika kuuhawilisha ujumbe. Aidha, upekee wake umeweza kutumia katika sekta mbalimbali kama vile mahakamani, vyombo vya habari na hata katika ukafsiri wa nyimbo za uinjilisti. Hata hivyo, taaluma hii inastahili kufanyiwa utafiti ili kuilewa vizuri dhana hii pamoja na utendakazi wake. Aidha, utafiti huu ulidhamiria kuchunguza taaluma hii ibuka ya ukafsiri na inayotumia Tehama kufanikisha mawasiliano kwa kuzingatia nyimbo za uinjilishaji katika nchi mbili za Afrika Mashariki. MISINGI YA NADHARIA Malengo ya utafiti huu yaliongozwa na nadharia ya ulinganifu amilifu na ya mawasiliano ambazo zinakamilishana na kutoshelezana. Hii ni kutokana na mantiki kwamba sharti kuwe na ulinganifu wa kiuamilifu katika matini chanzi (kuanzia sasa, MC) na matini lengwa (kuanzia sasa, ML). Kwa kuwa dhamira ya ukafsiri ni mawasiliano, nayo mawasiliano yenye udhahiri hutokea pale ambapo maana katika MC inadumishwa katika ML. Nadharia ya uamilifu linganifu iliasisiwa na Nida (1964) kisha kuendelezwa na Cardford (1965). Nadharia hii inahusu uwiano wa kimtindo na mawazo yanayozungumzwa katika matini ya lugha Chanzi na yale yanayotafsiriwa katika matini ya lugha pokezi. Ulinganifu amilifu ni kanuni ya tafsiri ambayo mtafsiri hulenga kuhamisha maana ya Matini Chanzi (MC )kwa njia ambayo itaibusha athari ile ile kwa Hadhira lengwa( HL)ya Matini lengwa(ML) kama ilivyokuwa kwenye Hadhira lengwa ( HL) ya Matini Chanzi (MC). Nadharia ya mawasiliano iliasisiwa na Mtaalamu Peter Newmark (1988) anajaribu kuwakilisha maana kamili ya kimuktadha kwa njia ambayo kiini na lugha ya kimatini inakubalika na kueleweka kwa msomaji katika mkabala wa nadharia ya mawasiliano. ML aghalabu huwa bora kuliko MC kwa kuwa mtafsiri hujaribu kufikia kiwango cha juu cha uwasilishaji wa muktadha wa MC. Katika nadharia ya mawasiliano mtafsiri anaweza kuzidisha thamani ya mawasiliano kwa njia mbili; kuboresha matini yake ya LL au kurekebisha MC ILI kuondoa dosari au vikwazo vinavyozuia kueleweka vyema kwa ujumbe unaowasilishwa. Mtazamo wa nadharia hii ni kwamba ujumbe unapaswa upokelewe sawa na vile ambavyo mpokeaji wa MC angeupokea katika ML. Jambo la muhimu analopaswa kuzingatia mtafsiri ni mpokezi wa ML, lazima ujumbe umfikie au uwasilishwe kwa namna atakavyoelewa kwa wepesi. Nadharia ya Ulinganifu Amilifu inalenga kuibusha maana ya ujumbe wa kimatini iliyo sawa au inayokaribiana zaidi na maana ya kimatini katika Matini chanzi. Kwa upande mwingine nadharia ya mawasiliano inalenga kuibua athari kwa msomaji wa Matini lengwa iliyo sawa na ile iliyoibushwa kwa msomaji wa Matini chanzi. Katika hali zote mbili, muktadha wa Matini chanzi ndio uti wa mgongo wa shughuli ya tafsiri. Nadharia hizi hazijifungi kwenye miundo ya lugha kuliko uamilifu wa ujumbe unaowasilishwa. Nia ya mtafsiri ni kuwasilisha lengo la mwandishi wa Matini chanzi pamoja na namna anavyolieleza. Nadharia hizi ni muhimu katika tafsiri wakati lugha zinazohusika zinazotofautiana kimuundo na kimtindo na kufanya tafsiri ya Moja kwa Moja kuwa ngumu kuilewa. Zote mbili zinajaribu kufanya msomaji wa Matini lengwa kuhusisha muktadha wa kimatini na utamaduni Wa lugha lengwa bila kumlazimu kuelewa masuala ya kitamaduni ya lugha chanzi. zote mbili zinajaribu kumfanya msomaji wa matini lengwa kuelewa ujumbe kwa urahisi bila kutarajia ugumu au utata. Mtafsiri ana uhuru wa kuyarekebisha makosa yapatikanayo katika matini chanzi kabla ya tafsiri. MBINU ZA UTAFITI Muundo wa utafiti huu ni wa kimfano chini ya mkabala wa kithamano. Kwa hivyo, utafiti ulifanywa maktabani, upekuzi wa vyanzo kuhusiana na utafiti ni pamoja na vitabu, tasnifu, majarida na wavuti na kuwasilishwa kwa maelezo ya kinathari. Data ya maktabani ilikusanywa kwa upekuzi wa yaliyomo na uchanganuzi wa Matini ya nyimbo zilizoteuliwa. Vifaa vilivyotumiwa kukusanya data ni Kanda za video za nyimbo zilizokafsiriwa, tarakilishi, kalamu, vitabu, karatasi pamoja na Mtafiti. Data ilichanganuliwa kithamano na kuwasilishwa kupitia ufafanuzi na maelezo. MATOKEO YA UTAFITI NA MJADALA Imebainika kutokana na utafiti huu kuwa, Tehama imetumika hasa kwenye mitandao za kijamii, televisheni, tarakilishi kwa njia ya kipekee katika ukafsiri wa nyimbo za uinjilishaji kwa njia zifuatazo; Kuongezwa kwa Viakifishi katika Matini Lengwa Viakifishaji vina dhima kubwa sana katika mawasiliano. Lengo kuu la kutumia viakifishi ni kuhakikisha wasomaji wanaelewa matini kwa wepesi. Dhima ambayo inabainishwa kutokana na viakifishi kutenganisha na kuunganisha vipashio vya kisintaksia, kisemantiki na vya kiprosodi. Kwa msingi huo, Meyer (1989) anadhihirisha kuwa uakifishaji una mchangamano mkubwa wa kimahusiano na sintaksia, semantiki na prosodi. Meyer (khj) anaendelea kusema kwamba viakifishi vina dhima kubwa sana katika mawasiliano kwa sababu humsaidia msomaji kusoma na kuelewa matini iliyoandikwa. Hii ni hutokana na viakifishi kutenganisha na kuunganisha vipashio vya kisintaskisia, kisemantiki na kiprosodi. Uakifishaji wa matini haufanyiki kiholela, lazima uongozwe na sharia na kanuni msingi ambapo sharia hufafanua bayana sehemu zinazopaswa kuakifishwa na aina ya viakifishi vinavyopaswa kutumika. Kanuni huelekeza viakifishi ambavyo ni mwafaka zaidi kulingana na mfungamano wa kimuundo, kisemantiki na kiprosodi. Leech (1983) anasema kuwa, ili mawasiliano madhubuti yafanyike ni lazima mtumiaji yeyote wa lugha ajue sifa za vipashio vya lugha pamoja na aina za vipashio hivyo, anaamini kuwa kuandika ni kutumia lugha katika kuwasiliana kimaandishi. Hivyo, ili zoezi hilo lifanikiwe, ni lazima uakifishaji sahihi ufanyike. Mohammed (2008) anasema kuwa viakifishi ni ishara ndogo zinazotumika katika matini kuwasilisha maana mbalimbali kama ilivyo kwa alama za barabarani zinazomwongoza dereva. Alama za uakifishaji ni alama za matini zinazomwongoza msomaji katika usomaji wake. Kwa hakika bila alama hizo, matini zilizo nyingi, kama si zote zingeweza kuwasilishwa bila kueleweka. Crystal (1995) anasema kuwa viakifishi hubeba maana nyingi katika matini na anatoa mfano wa kikomo ambacho kimuundo hukamilisha sentensi kimaandishi. Tahadhari ya matumizi ya alama hizi kupita kiasi huharibu kazi ya mwandishi. Kwa maoni ya mtafiti kuwa, ni sharti kila mkafsiri ajifahamishe vyema na ajitahidi kutumia ipasavyo alama mbalimbali za uakifishaji. Matumizi Ya Kiulizi (?) Chukwu (2010) anasema kuwa viulizi ni vya aina mbili. Anakielezea kiulizi cha kwanza kama kile ambacho kina mzizi (-ni) ambacho hujumulisha (nini), (na-ni) na (li-ni) ilihali cha pili ni kiulizi ambacho hupewa jibu la ndiyo au la. Kiulizi hiki cha pili hujitokeza katika muktadha wa kitenzi. Hata hivyo, anasema kuwa la muhimu ni kuwepo kwa alama ya kiulizi mwishoni mwa kifungu au sentensi. Utafiti wetu umebainisha kuwa, mkafsiri ametumia kiulizi katika kuwasilisha ujumbe na hivyo kurahisisha uelewa wa mawasiliano. Kwa kufanya hivi, hadhira lengwa huweza kufikiria na kutafakari kwa kina kuhusu kinachosemwa na hivyo kufanikisha mawasiliano. Taz kielelezo ambacho kinafuata, ni ukafsiri wa Ambassadors of Christ. MC: Sipati Picha kwa Watakaofika kwetu Mbinguni Alama ya kiulizi katika Matini Lengwa (kuanzia sasa, ML) imeongeza ujumbe usiokuwa kwenye Matini Chanzi (kuanzia sasa, MC) hivi kwamba hadhira pokezi inaachwa ikitafakari kwa kina. Hii ina maana kuwa, watakaofika Mbinguni watakuwa na furaha isiyomithilishwa. Kwa hivyo hadhira lengwa inawachwa ikitafakari kiwango cha furaha kwa wateule. Mtafiti alibaini kuwa ishara za waimbaji zinachangia uelewa wa ujumbe ili kuleta ulinganifu wa maana kutoka MC kwenda ML kulingana na nadharia ya ulinganifu amilifu na ile mawasiliano. Kwa kutumia ishara hizi mkafsiri alitilia mkazo linalosemwa, aidha alikuwa na haja ya kuwavutia au kuwanasa wasikilizaji. Waimbaji walitumia ishara kama vile kuashiria kwa vidole na mikono, kukonyeza jicho, kuonyesha uchangamfu au kukunja uso katika mazungumzo. Kwa kutumia ishara hizi zilichangia uelewa wa MC katika ML. Hata hivyo alama ya kiulizi iliyotumiwa kwenye ML haimo kwenye MC kwa kufanya hivi mkafsiri ameongeza ujumbe wa MC. Alama ya Kihisishi (!) Kulingana na Chukwu (2010) alama hii hupachikwa mwishoni mwa kifungu kudhihirisha hisia nzito. Kulingana naye, katika hali ya kawaida ni nadra kwa watu kuonekana wakitoa hisia nzito. Mtu anapokuwa katika hali ya hatari, ataonekana akidhihirisha hisia zake. MC: Ooo Wastahili Shukrani Baba. Mkafsiri wa nyimbo za Ambassadors of Christ ametumia alama hisi katika matini pokezi ambazo hazipo katika matini chanzi. Utafiti ulibaini kuwa alama hii ilitumiwa kimaksudi ili kuibua hisia kuhusu matukio ya mwanadamu na hivyo kuzua uelewa wa hadhira pokezi. Taz mfano ufuatao; Mtafiti alibaini kuwa miondoko ya picha na ishara za waimbaji zilichangia kwa mkafsiri kutia alama hisi katika MP ili kuonyesha mafadhaiko ya waimbaji wanaostahili kutoa shukrani baada ya kubadili mtazamo wao. Waldhorn na Zeiger (1980) wanapendekeza kuwa alama hii ni vyema itumike kimaksudi bali siyo katika hali ya mzaha. Wanasema kuwa, alama hii pia yaweza kutumika kuigizia tanakali za sauti. Yeibo (2010) anasema kuwa alama ya kihisishi kimuundo huashiria au hudhihirisha kuakisi kwa hisia kuhusu tukio au matukio fulani. Hisia hizi huibua maana fulani ambayo huwasilishwa kupitia kiakifishi hicho. Anaongezea kusema kuwa iwapo wasomaji na wandishi hawatazingatia mfumo mmoja na msimbo wa matumizi ya viakifishi, matokeo yatakuwa ya kutatiza na kupotosha. Anaendelea kusema kuwa matumizi ya mfumo mmoja humwezesha mwandishi na msomaji kuelewa kinachowasilishwa katika matini. Anasema kuwa kuelewa kinachowasilishwa na mwandishi huendeleza mfumo wa usomaji na hivyo basi uelewa ambao zao lake ni kufaulisha dhima ya ujumbe uliojengwa na matini hiyo. Zingatia kielelezo 3 kutoka The Saints Ministers; MC: Tu washindi ML: We are victors! Hadhira ya ML inapata ujumbe wenye hisia za kujisajiisha kuwa wao ni washindi. Ujumbe ambao haupo kwenye MC Mara nyingi kiakifishi hiki hutumika katika uandishi usio rasmi au mtindo wa uandishi wa mtu binafsi. Ni utambulisho wa toni ya mwandishi kwa wasomaji wake. Katika uandishi wa kitaaluma, hutumika kwa nadra sana (Norton na Green, 2002). Wataalam hawa wanasema kuwa kihisishi hutumika baada ya neno au usemi wa kushangaa, Wakati wa kusistiza mshangao, kero, kuita, kubeza, kukanusha au kuamuru na Kuonesha uchungu, huzuni au majonzi. Utafiti huu u`naunga mkono maoni ya Norton na Green (khj) kwa kuwa alama hii imetumika kushangaa, kusisitiza na kuonesha huzuni na hivyo kuibua hisia kuhusu matukio ya mwanadamu. Utafiti ulibaini kuwa mkakati huu ni wa kipekee kwa kuwa alama hisi zinazotumiwa katika maandishi zinaweza kusomwa kwenye ishara za uso na miondoko ya waimbaji. Matumizi ya Herufi Kubwa na Fonti za Maneno Kwa mujibu wa Massamba (2004), herufi kubwa huwa na matumizi yafuatayo; Hutumika kudhihirisha kuwa neno linaloanza na herufi hiyo ni nomino ya pekee. Kuanzisha sentensi. Hutumika kuonyesha kichwa cha mada. Hassan na Elham (2012) walitafiti uhusiano uliopo baina ya aina za fonti, kiwango cha ukubwa, nafasi inayowachwa baina ya maneno na kusomeka kwa matini. Katika matokeo yao, ilibainika kuwa fonti ya pointi kumi na mbili inasomeka vyema. Rossum akirejelewa katika Hassan anasema kuwa aina za fonti ambayo mwandishi ataamua kuitumia itachangia pakubwa katika usomaji na upokezi wema wa ujumbe katika matini. Jaret (2016) anasema kuwa ipo haja kubwa ya kufanya uchunguzi kuhusu athari ya fonti na uwezo wa msomaji kusoma idadi fulani ya maneno kwa dakika moja, kwa vile kasi ya usomaji huathiri upokezi wa ujumbe. Hata hivyo, wataalamu hawa wanakubaliana kuwa matumizi ya fonti kubwa au ndogo huathiri upokezi wa ujumbe kwa msomaji. Adrienne (2016) anasema kuwa fonti aina ya Times New Roman, pointi kumi na mbili ndiyo mwafaka katika tafiti za kiakademia. Mkafsiri wa Ambassadors of Christ alitumia fonti aina mbalimbali na hata kutumia herufi kubwa kwa baadhi ya maneno. Haya yanadhihirika katika kielelezo 4 kifuatacho: ML: Wote twaziheshimu MP: AND RESPECT TO THEM ML: Wimbo wa shukrani. Bwana MP: One of THANKS GIVING. LORD Kufuatia matumizi ya fonti hizi, nyimbo teule ziliweza kusomeka kwa urahisi hata kwa mtu aliye mbali. Aidha, kama inavyodhihirika katika MP, baadhi ya maneno yaliandikwa kwa herufi kubwa na kwa fonti kubwa ili kuweza kusisitiza ujumbe kwa hadhira lengwa na pia maneno hayo yaweze kusomwa kwa umbali. Matumizi ya Picha Picha ni kipengele muhimu katika ukafsiri kwenye Tehama. Hadhira lengwa huitaji nguvu chache kutoka kwa msomji ili kuupata ujumbe unaowasilishwa. Picha kwa kawaida huonyesha utatuzi unaovuta nadhari kwa urahisi. Dunn na Barban (1986) wanataja njia nne ambazo kwazo picha huwezesha mawasiliano; kufanya tangazo kuwa faafu zaidi, kuvuta nadhari ya hadhira lengwa, kuwasilisha wazo lifaalo kwa namna inayofaa na iliyo rahisi kuliko kulisema, kumshawishi msomaji kusoma matini na mwili wa tangazo hivyo kuufanya ujumbe kuaminika. Ashton (2003) anasema kwamba kwa kawaida watu huangalia picha kwanza kabla ya kusoma maandishi kwa kuwa picha huaminiwa kuboresha uelewa na ufahamu kwa kasi. Vilevile Wells na Wenzake (2000) wanaunga mkono matumizi ya picha katika matangazo ili kuvuta nadhari ya watu na kuchochea kusoma tangazo zima hivyo kuwashawishi kuthibitisha ukweli kuhusu picha waliyoiona. Mkafsiri wa Ambassadors of Christ ametumia picha kwa kiwango kikubwa kufanikisha mawasiliano kwa hadhira lengwa na pia kuleta ulinganifu amilifu wa MC katika Ml. Kwa hivyo, Utafiti kwa huu unakubaliana na maoni ya Wells na Wenzake (khj) kwamba matumizi ya picha huchochea kusoma habari nzima ili kupata ukweli wa yaliyomo. Tazama kielezo kinachofuata kutoka Ambassadors of Christ. Picha hii inaonesha bendera ya mataifa mbalimbali ambazo zinzdhaminiwa sana na mataifa husika. Kwa hivyo picha hii inafungamanishwa na maandishi kusistiza umuhimu na uelewa wa ujumbe uliomo kwenye wimbo. Hivi kwamba kila taifa lina bendera inayobainisha taifa hilo iliyo tofauti na mataifa mengine. Hivi ndivyo ilivyo kwa dhebehu la sabato linavyojibainisha na madhebehu mengine kwa kufanya ibada siku ya sabato. Kwa hivyo Tehama imetumiwa kama jukwaa la kuwezesha kupitisha ujumbe kutoka LC hadi LP kwa uamilifu zaidi. Utafiti huu unakubaliana na maoni ya Ashton (khj) kuwa picha ni vipengele muhimu kwa kuwa hadhira lengwa inapata ujumbe unaowasilishwa kwa njia inayofaa. Aidha, tunakariri kuwa picha hukuza zaidi ujumbe hata hivyo tunapendekeza kuwa picha inayotumiwa sharti iwe faafu, ya kupendeza na yenye matokeo yanayotarajiwa kwa sababu lengo lake kuu ni kuwashawishi walengwa na kuwataka kuchukua hatua fulani. Kwa hivyo inafaa iwe wazi kiasi cha kueleweka kwa urahisi. Kwa hivyo iweke mambo wazi na kwa mvuto na hivyo kuchochea akili ya msomaji. Tunasisitiza kuwa wakafsiri sharti wawe wabunifu katika kazi zao ili kuwasilisha ukweli kuhusu injili wanayotangaza katika kufanya hili pana haja ya kuuelewa mchakato wa mawasiliano inavyopendekezwa na nadharia ya mawasiliano. Lugha ambayo hutumika hasa ni ile yenye uwili-maana. Hili hujitokeza pale wakafsiri hutumia neno lenye maana mbili linaloipa hadhira lengwa aina mbili za ujumbe. Ni kweli kutaja hapa kwamba nyimbo za uinjilishaji katika Tehama nyingi yazo hupata maana inayotakikana kutokana na mseto wa lugha na maneno na ya ishara na picha. Hizi ni aina mbili za lugha ambazo haziwezi kutenganishwa tunapozingatia ukafsiri katika Tehama. Lugha ambayo hutumika hasa ni ile yenye uwilimaana. Hili hujitokeza pale wakafsiri hutumia neno lenye maana mbili linalipa hadhira lengwa aina mbili za ujumbe. Ni muhimu kutaja hapa kwamba nyimbo nyingi za uinjilishaji katika Tehama hupata maana inayotakikana kutokana na mseto wa maneno, ishara na picha. Hizi ni aina mbili za lugha ambazo haziwezi kutenganishwa tunapozingatia ukafsiri katika Tehama. Mtandao humwezesha mtumiaji wake kupata mchanganyiko wa huduma za kuwepo kwa matini, picha, sauti, video na vibonzo (Severin na Tankard, 2001). Kwa sasa, mfumo enezi wa habari umezinduliwa kushughulikia usikilizaji na kuona video moja kwa moja kupitia wavuti. Wasikilizaji wanaweza kufaidika kwa sababu wanaweza kusikiliza yanayoimbwa na kupata habari wanazohitaji. Aidha, wanaweza kupata habari hizo kwa kuona picha au video na kusikiliza. Mambo haya yanaweza kufanywa kwa wakati mmoja ili kurahisisha uelewa wa ujumbe; yaani unaweza kusikiliza, kusoma matini na pia kuona picha au video. Tehama imerahisisha upatikanaji na kubadilishana taarifa na kuwa sehemu ya maisha ya mwanadamu (Onyango, 1990). Baadhi ya wasomi na wanajamii wana Mawazo lugha kongwe za kimataifa kama vile Kiingereza, Kilatini, Kireno na Kifaransa ndizo lugha pekee zinazobeba maudhui na maarifa ya sayansi na teknolojia. Kama ilivyo kwingineko barani Afrika, imebainika kwamba watu wengi wana mielekeo potofu kwamba taaluma pevu zinaweza kufundishwa kwa kutumia lugha za kigeni tu, hasa Kiingereza wala sio lugha za Kiafrika. Machoni pao, Kiswahili hakionekani kuwa kinaweza kufafanua maarifa na dhana za kisasa za sayansi na teknolojia. Asilimia kubwa inaamini kuwa kujua Kiingereza ndiko kuimarika kielimu. Kimantiki, mielekeo ya aina hii haina msingi wa kisayansi kwa sababu lugha zote zina uwezo sawa wa kubeba dhana mbalimbali ili mradi tu zikuzwe, zitumike kikamilifu katika jamii zinazohusika (Msanjila, 2002). Utafiti ulibaini kuwa, Ni dhahiri kuwa Tehama inapotumika katika isimu-kokotozi ya Kiswahili aghalabu huwaandaa wahitimu kutumikia mataifa yao wenyewe, kwa mfano nyimbo za Ambassadors of Christ na The Saints Ministers zinatumikia sio tu mataifa ya Afrika Mashariki bali ulimwengu kwa ujumla na hivyo kusambaza lugha zinazohusika pamoja na tamaduni zao. Utafiti ulibaini kuwa, Mitandao mbalimbali ya mawasiliano imekuwa ikieneza nyimbo za injili kuwafikia watu kote duniani kwa kurahisisha mawasiliano miongoni mwa wanajamii kupitia ukafsiri. Kwa mfano, mtandao wa simu inaweza kuhifadhi na kusambaza nyimbo zilizokafsiriwa kuwafikia watu wengi. Hivyo, kuwarahihishia wazungumzaji wa lugha hizi kufanya uchaguzi wa lugha ambayo wanaelewa vizuri. Kwa kuzingatia ukafsiri wa nyimbo za Ambassadors of Christ na zile za The Saints Ministers, Tehama imeweza kurahisisha ujumbe wa injili kuwafikia watu wengi. Sio tu wanaojua Kiswahili bali hata wasiofahamu lugha hiyo. Ukafsiri wa nyimbo za kuinjilisha kwenye Tehama ni taaluma zinazohitajika miongoni mwa waenezaji wa nyimbo za injili ili kuwafikia watu wengi iwezekanavyo. Matumizi ya Lugha Ishara Eco (1984) anasema kwamba ishara ni neno litumiwalo kurejelea alama ambazo husimamia vitu na mahusiano ya kidhahania kama vile maumbo ya kihesabu, hususan za kimawazo (za kidhahania). Lugha ishara hutumiwa na watu wenye matatizo ya kusikia. Kama chombo muhimu cha mawasiliano. Lugha ishara ni mfumo wowote unaotumia ishara za mikono na vidole na mabadiliko ya uso na kimwili kuwasiliana. Jamii za viziwi katika takriban nchi zote zimekuza tafsiri zao za lugha-ishara. Ishara ni mbinu ya lugha inayotumika katika uandishi na hata katika mazungumzo. Mbinu hii husaidia kuwasilisha ujumbe katika jamii husika kwa njia halisi (Senkoro, 1982). Isitoshe Senkoro (1988) anaendelea kusema kwamba matumizi ya ishara hutegemea ufundi wa mshairi wa kuchota mambo mbalimbali kutoka historia na sehemu zingine za maisha. Kupitia ishara mkafsiri anaweza kusawiri na kuwasilisha maudhui yake kwa njia inayoeleweka. Kama asemavyo Senkoro (1988) kinachofanya maudhui kuwa muhimu ni uwasilishaji wake kupitia ishara za lugha. Tazama chini ya kiwmbo kielelezo kutoka Ambassadors of Christ. Katika kielelezo hiki, lugha ishara imetumika na waimbaji ikishabihiana na maneno ya waimbaji. Aidha, pana mkafsiri wa lugha ishara chini ya kiwambo anayekafsiri ujumbe kwa manufaa ya mawasiliano kwa viziwi. Upekee huu unaweza kujitokeza tu katika ukafsiri kwenye Tehama kinyume na tafsiri na ukalimani. Watafiti walibaini kuwa ishara za waimbaji kama vile kuinua mikono na kutazama juu zilisaidia uelewa wa Ml kwa hadhra lengwa kwa kuonyesha shukrani kwa mwenyezi Mungu aliye juu Mbinguni. Vilevile kulikuwa na mtafsiri wa ishara chini ya kiwambo kwa manufaa ya watu wenye shida ya kusikia jinsi inavyobainika kutoka kielelezo hapo juu. Ishara za waimbaji na mkafsiri wa lugha ishara chini ya kiwambo anayewasaidia watu wenye ulemavu wa kusikia, wanaboresha ujumbe wa matini ya lugha chanzi kuwafikia hadhira ya lugha pokezi. Saussure (1974) anasema kwamba ishara haina uhusiano wa moja kwa moja na neno asilia. Walakini maana ya neno hupatikana katika utamaduni halisi. (Landar, 1966). Kwa hivyo ishara za lugha hupata maana kamili katika muktadha maalum wa utamaduni. Sababu ni kuwa utamaduni ndio unawezesha ishara hizo kutafsirika. Tehama imewezesha taaluma za Kiswahili kupanua mawanda yake. Kwa mfano, kupitia ukafsiri wa nyimbo za injili mwana Afrika ya mashariki anayeweza kusoma Kiingereza katika Tehama na kusikiliza nyimbo zinazoimbwa kwa Kiswahili, anaposoma maandishi yanayopita chini ya Tehama yaliyoandikwa kwa Kiingereza anajipatia maarifa yanayowasaidia kujifunza istilahi na misamiati maalum ya kidini hasa katika uenezaji wa injili na hivyo kuongeza hazina zao za msamiati na istilahi. Kwa hivyo, ukafsiri wa nyimbo za uinjilishaji kwenye Tehama ni nyenzo muhimu sana katika ufundishaji na ujifunzaji wa taaluma za lugha. Ujifunzaji wa lugha ni muhimu katika kuwezesha kueneza na kusambaza injili kwa watu kwa njia rahisi na inayoeleweka kwa haraka. Adoyo (1995) anadahili kuwa, hakuna lugha ishara ya kimataifa bali kuna lugha ishara anuwai za kitaifa. Tofauti hizi za lugha ishara na lahaja zake huwa ni baadhi ya matatizo yanayowakabili hadhira lengwa. Virginia na Mckee (1989) wanaeleza kuwa lugha zungumzi huathiri mpangilio wa maneno wakati wowote inapotakusana na lugha ishara. Wataalamu hawa wanaendelea kusema kuwa mtagusano wa lugha kati ya lugha ishara na lugha zungumzi hutokea kwa sababu kama vile matatizo ya kusikia. Utafiti ulibaini kuwa ukafsiri wa nyimbo kwenye Tehama umetumia miundo tofauti za ishara katika kuwasilisha maudhui. Umuhimu wa kutumia ishara ni kwamba ujumbe unamfikia msomaji kwa njia rahisi. Ili kutoa maelezo kuhusu ishara, inabidi ishara zenyewe zieleweke kwa msomaji. Matumizi ya Tarakimu Tarakimu ni alama ya hesabu iliyoandikwa kuonyesha idadi ambayo inaweza kuwa katika tarakimu za kiarabu kama vile 1, 2,3, 4 na 5 pamoja na tarakimu za kirumi kama vile i, ii, iii, iv na v miongoni mwa tarakimu zingine (TUKI, 2009). Mkafsiri wa kundi la Ambassadors of Christ ametumia mkakati wa tarakimu katika kuwasilisha ujumbe kwa hadhira lengwa japo kwa kiasi kidogo. Matumizi ya tarakimu yanapatikana katika somo la hisabati pamoja na taaluma nyingine za kisayansi na kwa kiasi kidogo hupatikana katika masomo ya Sanaa. Kandagor (2011) anasema baadhi ya tarakimu hasa zile zinazotamkwa sawa na baadhi ya maneno (ama sauti) katika lugha hutumika katika mawasiliano (hudhihirika katika maandishi pekee) ya kila siku. Kwa mfano ‘2kutane’ ina maana ya tukutane. Kandagor anaendelea kusema kuwa waandishi wa jumbe fupi hupendelea matumizi ya tarakimu katika jumbe zao kwani zinarahisisha uandishi, uharaka pamoja na huchukua nafasi ndogo katika rununu ukilinganisha na kuandika neno zima. Aidha, Tehama katika isimu kokotozi ya Kiswahili ni nyenzo ya kuhifadhi lugha. Katika zama hizi za utandawazi na teknolojia ya habari na mawasiliano, lugha nyingi za kiafrika zinazokabiliwa na tishio la kudidimia na hatimaye kutoweka kwa sababu ya kutotumika katika medani za kiutandawazi. Kwa hivyo kuitumia lugha ya Kiswahili katika ukafsiri na ukokotozi katika Tehama ni kuifundisha kuitandawasisha na kuihifadhi lugha hiyo. Inapotumika katika ukafsiri hadhira lengwa hukuza na kupanua wigo wa istillahi na msamiati wao katika sajili na taaluma inayohusika. Kutumia lugha ya kila siku kukokotoza kwenye Tehama kunasaidia hadhira lengwa kujenga moyo wa kujiamini. Lugha ambayo inaeleweka kwa hadhira lengwa inapotumika kupitisha ujumbe HL hushiriki kikamilifu kwa kuelewa ujumbe kwa wepesi. Zingatia kielelezo 7 kutoka The Saints Ministers. MC:…na watu mia moja arobaini nan ne elfu ML:…and with him 144,000 Utafiti ulibaini kuwa matumizi ya tarakimu yalisaidia katika kurahisisha uandishi, uharaka na pia tarakimu ilifaa sana kwenye Tehama kwa ambavyo huchukua nafasi ndogo kwenye kiwambo ikilinganishwa na maneno mazima. Maendeleo ya Teknolojia ya lugha huwa yameshajiishwa na sera mbalimbali za lugha na teknolojia huwa inaimarishwa na lugha zenye majukumu muhimu ya kimawasiliano. Lugha za Kiafrika ambazo hazijapata fursa ya kuwepo katika jukwaa la kidijitali kwa muda mrefu kama baadhi ya lugha zenye asili ya Uropa zilivyo, pia zinatafitiwa na kuainishwa kutumia teknolojia ya lugha. Kiswahili ni mojawapo wa lugha za Kiafrika ambayo imedhihirisha uwepo mkubwa kwenye majukwaa ya kidijitali (Muhirwe 2007) Tarakimu zenye muundo wa maneno hutumia herufi nyingi zaidi kuliko zile zenye muundo wa alama. Kwa hivyo, Mkafsiri alipendelea matumizi ya tarakimu zenye muundo wa alama zaidi kuliko zile zenye muundo wa maneno kwa lengo la kukidhi sharia ya idadi ya mistari na herufi katika kiwambo. Tazama kielelezo kifuatacho kutoka Ambassadors of Christ. Kielelezo hiki kinaonyesha kwamba tarakimu za alama zinakuwa na herufi chache zaidi ukilinganisha na zile za maneno na hivyo kusaidia zaidi katika utimizaji wa sharia ya idadi ya mistari na herufi katika kiwambo. Tunapozingatia neno 7th katika kielelezo lina herufi tatu pekee ikilinganishwa na neno ‘seveth’ lenye herufi saba. Kwa hiyo, mkafsiri amefupisha idadi ya herufi ili kutimiza idadi ya mistari na herufi katika kiwambo. Aidha, kwa kutumia tarakimu kunakuwa na uwiano baina ya maneno yanayoimbwa na maandishi yanayopo kwenye kiwambo. Muhochi (2002) anazungumzia mabadiliko katika ulimwengu kutokana na uvumbuzi wa Tehama na kuongeza kuwa utafiti wa Kiswahili unaweza kufaidika pakubwa na mtandao kwa kuhifadhi matokeo ya utafiti uliofanywa, ili matokeo haya yafikie wale ambao hawafahamu lugha ya Kiingereza. Lugha ya Kiswahili haina budi kufanywa lugha ya matumizi katika tarakilishi kwa kuzalisha msamiati wa tarakilishi wa Kiswahili. Kihore (2002) kwa upande mwingine anaeleza kwa jumla jinsi lugha ya Kiswahili inavyoingizwa na kutumiwa katika mfumo wa teknolojia ya habari, kama ilivyofanywa katika lugha nyingine kuu duniani. Anaendelea kujadili kuhusu kuingizwa kwa lugha hii katika mfumo wa kompyuta ambao unamruhusu mtumiaji wa lugha hii kuona na kufanya mambo yote ya kompyuta katika Kiswahili. Pia kuandaa program au kuwezesha zile zilizopo kuchanganua data za lugha hii ili ziweze kuwa na matokeo yanayoweza kutumika katika kazi mbalimbali. Utafiti huu unakubaliana na michango ya Muhochi (khj) na Kihore (khj) katika ukuzaji wa isimu kokotozi ya Kiswahili. Kwa kufanya hivi matokeo ya nyimbo zilizokafsiriwa yataweza kufikia wale ambao hawafahamu Kiswahili. Utafiti ulibaini kuwa Kiswahili kinapokafsiriwa katika Tehama kutaondolea uwezekano wa lugha hii kutoweka katika matumizi ya Tehama. Lugha hizi zitahifadhiwa mbali na kuwa Tehama hii itaweza kuwafikia watu wengi iwezekanavyo kote duniani. HITIMISHO Kwa jumla Tehama imetoa mchango mkubwa katika kukuza na kuendeleza Kiswahili kupitia ukafsiri wa nyimbo za kuinjilisha. Kwa hivyo Tehama ina umuhimu na uwezo wa kuendeleza lugha. Kwa mujibu wa Halliday (1985) lugha inaweza kutafitiwa katika muktadha wa matumizi yake. Katika mwelekeo huu matatizo ya kijamii na uhusiano hujadiliwa na kusuluhishwa. Kutalii lugha ni mchakato ambao uhusisha mitagusano ya sayansi za jamii na masuala ya kiisimu yanayoibuliwa na tabia mahususi ya mtu binafsi au wanajamii. Ukuzaji na uendelezaji wa Kiswahili katika Tehama unaweza kuimarishwa kwa kusisitiza matumizi sahihi ya lugha. Nyimbo za Ambassadors of Christ na The Saints Ministers huimba nyimbo kwa lugha yenye istilahi na msamiati wa kidini unaosisitiza utu wema na maadili kwa jamii. Mapendekezo Lugha ishara ihusishwe kwa wingi ili kusaidia watu wenye matatizo ya kusikia. Hii inatokana na sababu kuwa nyimbo nyingi zilizokafsiriwa hazikuweza kuwa na mfasiri wa lugha ishara kwenye kiwambo. Jambo hili litaweza kusaidia uenezaji wa injili kwa hadhira pana. Utafiti ulibaini kuwa picha zilitumiwa kuchochea wasomaji na wasikilizaji wa nyimbo. Hata hivyo, baadhi ya picha haziambatana na ujumbe uliopitishwa. Mtafiti anapendekeza kuwa picha inayotumiwa sharti iwe faafu ya kupendeza na yenye kushawishi ili kuchochea akili ya msomaji wa kazi iliyokafsiriwa. 