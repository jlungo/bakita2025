HOTUBA YA WAZIRI WA KILIMO CHAKULA NA USHIRIKA, MHE. STEPHEN MASATO WASIRA (MB.) KUHUSU MAKADIRIO YA MATUMIZI YA FEDHA YA WIZARA YA KILIMO CHAKULA NA USHIRIKA KWA MWAKA 2010/2011.
Wizara ya kilimo.
UTANGULIZI  Mheshimiwa Spika, naomba kutoa hoja kwamba Bunge lako Tukufu baada ya kuzingatia taarifa iliyowasilishwa hapa Bungeni leo na Mwenyekiti wa Kamati ya Bunge ya Kudumu ya Kilimo Maji na Mifugo inayohusu Wizara ya Kilimo Chakula na Ushirika, sasa lijadili na kukubali kupitisha Makadirio ya Matumizi ya Kawaida na ya Maendeleo ya Wizara ya Kilimo Chakula na Ushirika kwa mwaka wa Fedha wa 2010/2011. Mheshimiwa Spika, awali ya yote nitumie fursa hii kwanza kumpongeza Rais wa Jamhuri ya Muungano wa Tanzania Mhe. Jakaya Mrisho Kikwete kwa kuipa umuhimu na kutoa msukumo wa pekee kwa Sekta ya Kilimo. Kama wote mtakavyokumbuka, tarehe 3 Agosti, 2009, Mheshimiwa Rais Jakaya Mrisho Kikwete, alizindua rasmi kauli mbiu ya KILIMO KWANZA wakati wa wiki ya maadhimisho ya sherehe za sikukuu ya wakulima ya Nane Nane yaliyoadhimishwa kitaifa katika viwanja vya Nzuguni mkoani Dodoma. Msingi wa maudhui ya azma ya KILIMO KWANZA, ni kukiri kwamba, haiwezekani kukuza uchumi wa Tanzania na kiwango cha kupunguza umaskini kwa Watanzania walio wengi bila kuwekeza kwa kiwango cha kuridhisha katika Sekta ya Kilimo. Mheshimiwa Spika, napenda kumpongeza Makamu wa Rais, Mhe. Dkt. Ali Mohamed Shein, ambaye amekuwa akifanya ziara mikoani ambapo, kila mara anatenga muda kuona shughuli za kilimo na kutoa maagizo mbalimbali kuhusu kilimo endelevu na kinachozingatia utunzaji wa mazingira. Maagizo na maelekezo hayo yanazingatiwa katika utekelezaji wa Programu ya Kuendeleza Sekta ya Kilimo (Agricultural Sector Development Programme – ASDP) ili uzalishaji katika kilimo uwe endelevu na unaozingatia utunzaji wa mazingira. Mheshimiwa Spika, napenda pia kutumia fursa hii kumshukuru Waziri Mkuu wa Jamhuri ya Muungano wa Tanzania, Mhe. Mizengo Kayanza Peter Pinda (Mb.) kwa kutumia sehemu ya muda wake kushughulikia masuala ya Kilimo na Ushirika. Mheshimiwa Spika, Napenda kuwapongeza Waheshimiwa Janet Zebedayo Mbene (Mb) na Ismail Jussa Ladhu (Mb) kwa kuteuliwa kuwa wabunge wa Bunge lako Tukufu. Aidha, napenda kuchukua fursa hii pia kumpongeza Mheshimiwa Jaji Frederick Mwita Werema (Mb) kwa kuteuliwa kuwa Mwanasheria Mkuu wa Serikali. Mheshimiwa Spika, mwaka 2009/2010, Taifa letu lilipotelewa na Mzee Rashid Mfaume Kawawa aliyekuwa Makamu wa Rais na Waziri Mkuu mstaafu. Aidha, Bunge lako Tukufu lilipata msiba wa kupotelewa na Mheshimiwa Sigifrid Selemani Ng’itu aliyekuwa Mbunge wa Ruangwa. Ninachukua fursa hii kuwapa pole ndugu, jamaa na marafiki wa familia za marehemu hao. Mwenyezi Mungu azilaze roho za marehemu mahali pema peponi. Amina. Mheshimiwa Spika, napenda kuchukua fursa hii kuwapongeza na kuwashukuru wajumbe wa Kamati ya Bunge ya Kudumu ya Kilimo Maji na Mifugo chini ya Mwenyekiti wake Mheshimiwa Gideon Asimulike Cheyo Mbunge wa Ileje kwa ushauri, maoni na ushirikiano mkubwa waliokuwa wakiutoa na ambao wameutoa wakati wa maandalizi ya bajeti ya Wizara yangu kwa mwaka 2010/2011. Naishukuru kwa kuipokea na kuifanyia uchambuzi wa kina taarifa ya utekelezaji ya Wizara ya Kilimo Chakula na Ushirika ya mwaka 2009/2010 na makadirio ya mapato na matumizi ya mwaka 2010/2011 katika kikao chake kilichofanyika Dar es Salaam tarehe 2 Juni, 2010. Napenda kulihakikishia Bunge lako Tukufu kwamba, maoni, ushauri na mapendekezo yaliyotolewa yamezingatiwa katika bajeti hii. Mheshimiwa Spika, natoa shukrani na pongezi za pekee kwa wananchi wa Jimbo la Bunda, kwa ushirikiano walionipa kwa kipindi chote cha miaka mitano cha kuwawakilisha Bungeni. Aidha, nawapongeza kwa juhudi wanazofanya katika kujiletea maendeleo. Nawaahidi kuwa nipo tayari kuendelea kuwatumikia kwa moyo wangu wote na kutoa mchango wangu katika kupambana na matatizo yanayotukabili jimboni. Mheshimiwa Spika, Ninawapongeza Waziri Mkuu, Mhe. Mizengo Kayanza Peter Pinda (Mb.) na Waziri wa Fedha na Uchumi, Mhe. Mustafa Haidi Mkullo (Mb.) kwa hotuba zao ambazo zimetoa mwelekeo na kukipa kilimo kipaumbele katika mipango na bajeti ya mwaka 2010/2011. HALI YA KILIMO Utekelezaji wa Ilani ya CCM kwa ajili ya Uchaguzi Mkuu wa 2005 na Maagizo ya Mheshimiwa Rais Mheshimiwa Spika, katika kipindi cha 2005 hadi mwaka 2010, Wizara ya Kilimo Chakula na Ushirika iliendelea kutekeleza Ilani ya Uchaguzi ya CCM 2005, ambayo imetambua nafasi ya Kimkakati ya Sekta ya Kilimo katika modenaizesheni ya uchumi wa kisasa. Ilani hiyo inaielekeza Serikali kuwafikishia wakulima, wafugaji na wavuvi vijijini maarifa na kanuni bora za kilimo, ufugaji na uvuvi ili waongeze tija na mapato. Mheshimiwa Spika, tarehe 18 Januari, 2006 Rais wa Jamhuri ya Muungano wa Tanzania Mheshimiwa Jakaya Mrisho Kikwete alipotembelea Wizara ya Kilimo Chakula na Ushirika alisisitiza wajibu wa Wizara katika kutekeleza Ilani ya CCM ya Uchaguzi Mkuu wa Mwaka 2005 ambapo alitoa maelekezo yafuatayo:- kutayarisha mkakati na mipango itakayowezesha kilimo kuwa cha kisasa chenye tija na kitakachowaletea wananchi maendeleo; kuhakikisha wakulima wanapata na kutumia zana bora, pembejeo za kilimo hususan, mbolea, mbegu bora na madawa ya kudhibiti visumbufu. Aidha, aliagiza kuwa na wakulima wenye ujuzi na kuhakikisha upatikanaji wa masoko ya uhakika; kuhakikisha kuwa wakati wote wananchi hawafi kwa njaa; na kuendeleza kilimo cha umwagiliaji kwa kutumia kila chanzo cha maji kinachowezekana – mito, maziwa, mabwawa, visima na maji ya mvua. Mheshimiwa Spika; katika kutekeleza maagizo hayo ya Mheshimiwa Rais, Wizara kwa kushirikiana na wadau wa Sekta ya Kilimo ilianza utekelezaji wa Programu ya Kuendeleza Sekta ya Kilimo (ASDP) mwaka 2006/2007. Awamu ya kwanza ya programu hiyo itakamilika mwaka 2012/2013. Kupitia ASDP, Serikali inatekeleza miradi mbalimbali ya maendeleo ya kilimo ikishirikiana na Halmashauri kupitia Mipango ya Maendeleo ya Kilimo ya Wilaya (District Agricultural Develoment Plans- DADPs). Mheshimiwa Spika, katika kuhakikisha kuwa wakulima wanapata zana na pembejeo bora, hususan mbolea, viuatilifu, mbegu na miche bora kwa wakati muafaka na kwa bei nafuu, mafanikio yafuatayo yamepatikana:- Kuongezeka kwa matumizi ya mbolea nchini kutoka tani 241,753 mwaka 2005/2006 hadi tani 302,000 mwaka 2009/2010 sawa na ongezeko la asilimia 76. Katika kipindi hicho upatikanaji wa mbolea yenye ruzuku uliongezeka kutoka tani 53,389 hadi tani 150,000. Aidha, fedha zilizotengwa kugharamia ruzuku ziliongezeka kutoka shilingi bilioni 7.48 mwaka 2005/2006 hadi shilingi bilioni 118 mwaka 2009/2010. Upatikanaji wa mbegu bora uliongezeka kutoka tani 10,477 mwaka 2005/2006 hadi tani 16,148 mwaka 2009/2010 sawa na ongezeko la asilimia 54.12. Upatikanaji wa miche bora ya mibuni uliongezeka kutoka miche milioni 2.85 mwaka 2006/2007 hadi miche milioni 10.4 mwaka 2009/2010. Aidha, upatikanaji wa miche bora ya chai uliongezeka kutoka miche milioni 2.48 hadi miche milioni 11.5 katika kipindi hicho. Kuongeza uwezo wa kutoa mafunzo kwa wataalam wa ugani katika vyuo vya kilimo nchini kutoka wataalam 650 mwaka 2005/2006 hadi wataalam 3,500 mwaka 2009/2010. Idadi ya wataalam wa ugani imeongezeka kutoka 3,379 waliokuwepo mwaka 2007/2008 hadi watalaam 4,439 mwaka 2009/2010. Aidha, katika kipindi hicho, idadi ya wakulima wa mfano wanaopatiwa mafunzo kupitia utaratibu wa shamba darasa iliongezeka kutoka wakulima 1,800 hadi wakulima 174,370 kwa kupitia mashamba darasa 6,711 na wamekuwa wakiwafundisha wakulima wenzao katika maeneo yao. Kuongezeka kwa uzalishaji wa chakula kutoka tani milioni 9.66 mwaka 2005/2006 hadi tani milioni 12.825 mwaka 2009/2010 sawa na ongezeko la asilimia 33. Wananchi katika maeneo yaliyokabiliwa na ukame wamekuwa wakipatiwa msaada wa chakula au kuuziwa chakula kwa bei nafuu ya shilingi 50 kwa kilo. Eneo la kilimo cha umwagiliaji limeongezeka kutoka hekta 264,388 mwaka 2005/2006 hadi hekta 331,490 mwaka 2009/2010 ambapo jumla ya kaya 200,000 zimenufaika na ongezeko hilo. Mheshimiwa Spika, kati ya mwaka 2005/2006 hadi mwaka 2009/2010, Wizara iliendelea kuhamasisha wananchi katika sekta mbalimbali kuanzisha au kujiunga na Vyama vya Ushirika. Idadi ya wanachama wa Vyama vya Ushirika iliongezeka kutoka wanachama 750,000 hadi kufikia wanachama milioni 2.2 na Vyama vya Ushirika kutoka 5,730 hadi 9,501. Aidha, idadi ya Vyama vya Ushirika wa Akiba na Mikopo (SACCOS) iliongezeka kutoka Vyama 1,875 hadi 5,344 sawa na ongezeko la asilimia 184.5. Idadi ya wanachama wa SACCOS iliongezeka kutoka 291,368 hadi 911,873 katika kipindi hicho sawa na ongezeko la asilimia 213. Akiba na amana za wanachama ziliongezeka kutoka shilingi bilioni 85.6 hadi bilioni 194.8 sawa na ongezeko la asilimia 127.5. Mikopo iliyotolewa kwa wanachama iliongezeka kutoka shilingi bilioni 65.7 hadi shilingi bilioni 463.4 sawa na ongezeko la asilimia 605.3. Mikopo hiyo ilitolewa kwa ajili ya shughuli mbalimbali ikiwa ni pamoja na kilimo, ufugaji, biashara ndogo ndogo, ujenzi wa nyumba, elimu na matibabu. Ukuaji huo wa ushirika unachangia azma ya Serikali ya kuondoa umaskini na kuwaletea wananchi maisha bora. Mheshimiwa Spika, katika kutekeleza Ilani ya Uchaguzi ya CCM ya mwaka 2005, Serikali imekuwa ikiongeza kila mwaka kiasi cha fedha kinachotengwa kwa ajili ya Sekta ya Kilimo kuanzia mwaka 2005/2006. Bajeti ya Sekta ya Kilimo iliongezeka kutoka shilingi bilioni 233.309 mwaka 2005/2006, sawa na asilimia 5.78 ya bajeti yote ya Serikali hadi shilingi bilioni 666.9 mwaka 2009/2010 sawa na asilimia 7.2 ya bajeti yote ya Serikali. Utekelezaji wa Azma ya KILIMO KWANZA Mheshimiwa Spika, Wizara iliendelea kutekeleza Azma ya KILIMO KWANZA kupitia programu zake kuu za ASDP na CRMP. Maelezo ya kina nitayatoa wakati wa kuwasilisha Taarifa ya Utekelezaji ya mwaka 2009/2010 Mchango na Ukuaji wa Sekta ya Kilimo Mheshimiwa Spika, Sekta ya Kilimo ni moja kati ya sekta muhimu katika uchumi na maendeleo ya nchi yetu licha ya mabadiliko yaliyotokea katika mfumo wa uchumi katika miaka ya karibuni ambapo sekta za madini, utalii na huduma zimekua kwa kasi. Sekta ya Kilimo inatoa mchango mkubwa katika kuwapatia ajira Watanzania zaidi ya asilimia 70 na inachangia wastani wa asilimia 95 ya chakula kinachohitajika nchini. Katika kipindi hicho, Sekta ya Kilimo ilikua kwa wastani wa asilimia 4 na ilichangia asilimia 26 ya Pato la Taifa. Uzalishaji wa Mazao ya Chakula Mheshimiwa Spika, upatikanaji wa chakula uliongezeka kutoka tani milioni 9.66 mwaka 2005/2006 hadi tani milioni 10.77 mwaka 2009/10 sawa na ongezeko la asilimia 103. Takwimu za Uwiano wa Kujitosheleza kwa Chakula (Food Self-Sufficiency Ratio-SSR) kwa kipindi hicho zinaonyesha kwamba Taifa lilijitosheleza kwa chakula kwa wastani wa asilimia 105.4 (Kiambatisho Na.1.) Hata hivyo kumekuwepo na maeneo ambayo yalikuwa na upungufu wa chakula kwa nyakati tofauti kutokana na ukame. Hali ya Chakula kwa Mwaka 2009/2010 Mheshimiwa Spika, katika mwaka 2009/2010, Wizara imeendelea kuratibu hali ya chakula nchini katika kipindi chote cha mwaka 2009/2010, na imekuwa ikipokea taarifa za hali ya chakula kwa kipindi hicho kutoka mikoa yote nchini. Kwa ujumla, katika kipindi hicho, hali ya chakula nchini haikuwa nzuri kutokana na uzalishaji mdogo wa chakula uliotokea katika msimu wa 2008/2009 kwa mazao ya nafaka uliosababishwa na ukame. Tathmini ya uvunaji wa mazao ya chakula kwa mwaka 2008/2009 na upatikanaji wa chakula kwa mwaka 2009/2010 iliyofanywa mwezi Desemba 2009 ilionyesha kuwa uzalishaji wa mazao ya chakula kwa ujumla katika msimu huo ulifikia jumla ya tani milioni 10.77 ikilinganishwa na mahitaji ya jumla ya tani milioni 10.57 ya mwaka 2009/2010 na hivyo taifa kujitosheleza kwa chakula kwa asilimia 102. Hata hivyo, tathmini hiyo ilionesha kuwepo kwa upungufu wa nafaka wa takriban tani milioni 1.3 uliotokana na uzalishaji mdogo wa mazao hayo wa tani milioni 5.2 ikilinganishwa na mahitaji ya nafaka ya jumla ya tani milioni 6.5. Kutokana na hali hiyo, baadhi ya maeneo ya nchi katika mikoa inayopata mvua mara mbili kwa mwaka ya Arusha, Kilimanjaro, Shinyanga, Manyara, Mara, Mwanza, Morogoro, Pwani, Tanga na baadhi ya mikoa inayopata mvua za msimu kama vile Dodoma, Lindi, Mtwara na Iringa yalikabiliwa na upungufu wa chakula kwa viwango tofauti. Kati ya mwezi Septemba, 2009 na Februari, 2010, Wizara kwa kushirikiana na Ofisi ya Waziri Mkuu na wadau wa Usalama wa Chakula ilifanya tathmini za kina za hali ya chakula katika mikoa hiyo. Tathmini ya mwezi Septemba 2009 iliyofanywa katika Wilaya 65 katika mikoa 16 ilionyesha kwamba watu 1,569,890 katika Wilaya 59 walikuwa wanakabiliwa na upungufu wa chakula kati ya mwezi Novemba 2009 na Januari 2010. Aidha, matokeo ya tathmini ya kina ya mwezi Februari 2010, yalionyesha watu 717,684 katika Wilaya 34 za mikoa 9 iliyofanyiwa tathmini walikabiliwa na upungufu wa chakula kuanzia mwezi Machi hadi Mei 2010 na hivyo kuhitaji chakula cha msaada. Ili kukabiliana na upungufu wa chakula katika maeneo yaliyoainishwa, Serikali ilitenga jumla ya tani 124,374.6 za mahindi kwa ajili ya kusambazwa kwa watu wenye upungufu wa chakula. Hadi tarehe 12 Juni 2010, jumla ya tani 100,991.3 za chakula zilisambazwa kwa walengwa na kiasi kilichobaki cha tani 23,383.4 kinaendelea kusambazwa. Serikali iliweza kukabiliana na upungufu huo wa chakula na kukifikisha kwa walengwa bila kuhitaji msaada wa wahisani kutokana na kuwa na akiba ya kutosha ya chakula kwenye maghala ya Wakala wa Hifadhi ya Chakula ya Taifa (National Food Reserve Agency-NFRA). Katika kipindi hicho, NFRA waliweza kuhamisha jumla ya tani 126,914.9 za mahindi kutoka kwenye maghala ya maeneo yenye ziada na kuyapeleka kwenye maeneo yaliyokuwa na upungufu wa chakula. Bei za vyakula kwa wastani ziliendelea kuwa juu katika maeneo mengi ya nchi kuliko ilivyokuwa katika msimu uliopita au ikilinganishwa na bei za wastani wa miaka mitano iliyopita. Bei za vyakula ambazo huchangia asilimia 55.9 ya mfumuko wa bei zimekuwa juu karibu katika kipindi chote cha mwaka 2009/2010. Kwa mfano, kati ya mwezi Novemba 2008 na Novemba 2009 bei za vyakula ziliongezeka kwa asilimia 17.1 na kati ya mwezi Aprili 2009 na mwezi Aprili 2010 bei zilikuwa asilimia 9.8. Mheshimiwa Spika, ili kukabiliana na tatizo la kuendelea kupanda kwa bei za vyakula na upungufu wa chakula uliojitokeza, Serikali ilichukua hatua zifuatazo:- Ilitenga jumla ya tani 124,374.6 za chakula kutoka NFRA kwa ajili ya kusambaza kwa walengwa katika mwaka 2009/2010. Kupitia NFRA ilinunua nafaka kutoka kwa wakulima kwa ajili ya kuhifadhi na kupeleka katika maeneo yenye upungufu wa chakula ambapo katika mwaka 2009/2010 jumla ya tani 73,672.7 zilinunuliwa. Ilihamisha tani 126,914.9 kutoka katika maghala ya NFRA mikoa ya Nyanda za Juu Kusini kwenda katika kanda zenye mikoa iliyokuwa na upungufu wa chakula. Kwa kushirikiana na Halmashauri za Wilaya pote nchini ilitoa mafunzo ya hifadhi bora ya chakula kwa wananchi katika ngazi ya kaya ili wajiwekee akiba ya kutosha kwa ajili ya mahitaji ya kaya zao. Aidha, Serikali iliwahimiza na kuwahamasisha wananchi kutumia vyakula mbalimbali, hususan visivyo vya nafaka pamoja na uchanganyaji (blending) wa nafaka na mazao yasiyo ya nafaka ili kupanua wigo wa matumizi na upatikanaji wa vyakula. Ilishauri mikoa kuhusu kuongeza upatikanaji wa chakula katika maeneo yao ikiwa ni pamoja na kuhamasisha wafanyabiashara kununua chakula kutoka mikoa yenye ziada kwa ajili ya kupeleka kuuza kwenye maeneo yenye upungufu wa chakula na wananchi kuuza sehemu ya mifugo yao kwa ajili ya kujipatia mahitaji yao ya chakula. Ilisimamia kwa karibu upatikanaji wa chakula nchini ikiwa ni pamoja na kusitisha kwa muda mauzo ya mazao ya nafaka nje ya nchi. Matarajio ya Upatikanaji wa Chakula 2010/2011 Mheshimiwa Spika, kati ya mwezi Mei na Juni 2010, Wizara ya Kilimo Chakula na Ushirika kwa kushirikiana na Mikoa na Halmashauri ilifanya tathmini ya awali ya hali ya uzalishaji wa mazao ya chakula na utabiri wa hali ya chakula kwa mwaka 2010/2011. Matokeo ya tathmini hiyo yanaonyesha kwamba uzalishaji wa mazao ya chakula utafikia tani milioni 12.8 zikiwemo tani milioni 7.7 za mazao ya nafaka na tani milioni 5.1 za mazao yasiyo ya nafaka. Mahitaji ya chakula kwa mwaka 2010/2011, yanakisiwa kufikia tani milioni 11.4. Hivyo, Taifa linategemewa kujitosheleza kwa chakula kwa takriban asilimia 112. (Kiambatisho 2.). Pamoja na hali hiyo nzuri ya chakula kuna baadhi ya maeneo (pockets) yanayotazamiwa kuwa na upungufu wa chakula. Maeneo hayo ni wilaya zote za mkoa wa Dodoma isipokuwa wilaya ya Kondoa. Maeneo mengine yako katika wilaya za Longido (Arusha), Iringa Vijijini (Iringa), Shinyanga Vijijini, Shinyanga Mjini, Meatu na Kishapu (Shinyanga), Kwimba (Mwanza), Manyoni (Singida), Ruangwa na Lindi Vijijini (Lindi), Nanyumbu (Mtwara) na Mwanga (Kilimanjaro). Wizara kwa kushirikiana na Mikoa na Halmashauri husika itaendelea kufuatilia hali ya chakula katika maeneo hayo na kuchukua hatua zinazostahili. Hali nzuri ya uzalishaji wa mazao ya chakula pamoja na sababu nyingine, imetokana na unyeshaji mzuri wa mvua katika maeneo mengi ya nchi na kuongezeka kwa upatikanaji na matumizi ya pembejeo zikiwemo mbolea, mbegu bora na madawa ya kilimo chini ya mpango wa Serikali wa ruzuku ya pembejeo kwa wakulima. Kutokana na hali hiyo nzuri ya uzalishaji wa mazao ya chakula, wananchi na wakulima wanashauriwa kuhifadhi chakula cha kutosha katika ngazi ya kaya kwa lengo la kuboresha usalama wa chakula. Wizara inahamasisha matumizi ya mfumo wa Stakabadhi za Maghala kwa wakulima ili wauze mazao yao na kupata faida. Aidha, Wizara inahamasisha na kutoa wito kwa wananchi na wawekezaji wa ngazi zote kuwekeza katika usindikaji wa mazao ya kilimo ili kuyaongezea thamani na kujiongezea kipato. Kwa kuwa hali ya chakula ni nzuri Serikali itaondoa zuio la kusafirisha mazao ya chakula nje ya nchi. Wakulima na wafanyabiashara wanaotaka kusafirisha mazao ya chakula nje ya nchi watapaswa kuzingatia sheria, kanuni na taratibu zote za Serikali. Aidha, Wizara itaendelea kushirikiana na Shirika la Mpango wa Chakula Duniani (WFP) kuendeleza mpango wa kununua mazao kupitia vikundi na vyama vya wakulima ujulikanao kama “Purchase for Progress”. Hali ya Chakula Duniani na Nchi Jirani Mheshimiwa Spika, taarifa ya Shirika la Chakula na Kilimo la Umoja wa Mataifa (FAO) iliyotolewa mwezi Mei 2010 inaonyesha kuwa katika mwaka 2009/2010, uzalishaji wa nafaka duniani unatazamiwa kuongezeka kwa asilimia 1.5 kutka tani milini 2,251.5 mwaka 2009 hadi tani 2,286.0 mwaka 2010 ikilinganishwa na kiwango cha mwaka 2008 na unakadiriwa kufikia kiwango cha mwaka 2008 ambapo dunia uzalishaji ulikuwa tani 2,282.3. Aidha, bei za mazao ya chakula katika soko la kimataifa zimeendelea kuwa chini ya viwango vya mwaka 2008/2009. Hata hivyo, takriban nchi 29 duniani zinatazamiwa kukabiliwa na upungufu wa chakula na zitahitaji chakula cha msaada. Nyingi ya nchi hizo ziko katika kundi la nchi maskini zenye kipato kidogo za Afrika Kusini mwa Jangwa la Sahara hususan nchi za Saheli za Afrika Magharibi. Pamoja na mavuno mazuri ya msimu wa 2009/2010 yanayotazamiwa kuimarisha hali ya chakula hususan miongoni mwa jamii za wafugaji katika nchi za Afrika Mashariki, baadhi ya nchi jirani hususan Burundi, Kenya na Uganda bado zinatazamiwa kuwa na maeneo yanayokabiliwa na upungufu wa chakula kutokana na sababu mbalimbali. Aidha, nchi jirani za Kusini mwa Afrika hususan Zambia, Malawi na Msumbiji zinatazamiwa kuwa na mavuno mazuri, hali ambayo itasaidia kuimarisha upatikanaji wa chakula ndani na nje ya nchi. Uzalishaji wa Mazao Makuu Asilia ya Biashara Mheshimiwa Spika, kati ya mwaka 2005/2006 na 2009/2010, uzalishaji wa mazao makuu asilia ya biashara ulikua na kupungua kwa viwango tofauti. Zao la chai liliongezeka kwa asilimia 20, kahawa asilimia 3.4, korosho asilimia 39.0, tumbaku asilimia 57.4 na pareto asilimia 39.3. Kwa upande wa mazao ya pamba na mkonge uzalishaji ulishuka kwa asilimia 28.7 na 39.6 (Kiambatisho 3). Mazao Mapya ya Biashara (Mboga, matunda na viungo) Uzalishaji wa Mazao ya Bustani Mheshimiwa Spika, kati ya mwaka 2005/2006 na 2009/2010 kazi ya kuziendeleza na kuimarisha bustani za kuzalisha vipando vya mazao ya matunda iliendelea. Bustani hizo ni Mpiji (Bagamoyo), Bugaga (Kigoma), Songa (Muheza), Igurusi (Mbeya), Malindi na Jaegetal (Lushoto). Mojawapo ya kazi zilizofanyika katika bustani hizo ni pamoja na kuagiza aina nne bora za vikonyo vya mazao ya matunda ikiwemo michungwa, miparachichi, matofaa (apples) na mananasi bora kutoka Kenya na Afrika ya Kusini kwa ajili ya kuzalisha na kusambaza kwa wakulima. Aidha, mbinu za uzalishaji bora wa mazao mapya yenye thamani na soko la uhakika zilifanyika wakati wa maonyesho ya NaneNane, Siku ya Chakula Duniani, Wiki ya Utumishi wa Umma na Wiki ya Ushirika. Wizara pia iliendelea kuzalisha vipando bora vya mazao ya matunda, mboga na viungo katika bustani hizo na kuvisambaza kwa wakulima. Uzalishaji wa vipando bora vya miti ya matunda hususan miembe na michungwa uliongezeka kutoka wastani wa vipando 100,000 mwaka 2005/2006 hadi vipando 300,000 mwaka 2009/2010 kwa bustani zote. Uzalishaji wa mazao ya bustani umeendelea kuongezeka. Kwa mfano, uzalishaji wa matunda mbalimbali uliongezeka kutoka tani 931,475 mwaka 2005/2006 hadi tani 2,700,221 mwaka 2008/2009 na mboga kutoka tani 134,604 mwaka 2005/2006 hadi tani 157,921 mwaka 2008/2009. Mazao hayo yalizalishwa na kuuzwa katika soko la ndani na nje ya nchi. Serikali ikishirikiana na Halmashauri za Wilaya za Kilolo na Iringa Vijijini katika Mkoa wa Iringa na Halmashauri za Wilaya za Mbeya Vijijini, Mbozi, Ileje na Rungwe zimeendelea kuwahudumia wakulima wa mazao ya matunda yanayostawi katika maeneo ya hali ya ubaridi hususan matofaa (apples) na maparachichi. Wakulima waliopatiwa miche bora ya mazao hayo mwaka 2007 sasa wameanza kuvuna. Mavuno hayo yanaashiria mwanzo wa Tanzania kuzalisha matofaa yenyewe badala ya kuagiza matunda hayo yanayoweza kustawishwa kwa wingi na kwa ubora wa hali ya juu nchini. Walaji wa matunda hayo nchini wameyaelezea kwamba ni mazuri na yana ladha nzuri kuliko yale kutoka nje ya nchi. Aidha, mwezi wa Juni, 2010, shehena ya tani 20 ya maparachichi kutoka Tanzania iliuzwa kwa mafanikio katika soko la Ulaya (Uingereza) kwa faida. Hii inaashiria mwanzo wa Tanzania kuingia katika soko hilo na tathmini ya awali imeonesha kwamba kuna soko la uhakika la mazao hayo. Wizara imeendelea kuzalisha vipando bora vya zao la zabibu na kuvisambaza kwa wakulima wa mikoa ya Dodoma, Mara na Kilimanjaro. Katika Mkoa wa Dodoma, Taasisi ya Utafiti ya Makutopora kwa kushirikiana na Halmashauri ya Wilaya ya Chamwino ilisaidia uanzishwaji wa shamba la hekta 101 katika kijiji cha Chinangali. Aidha, wakulima katika kijiji cha Mtitaa katika Wilaya ya Bahi na vijiji vya Paranga na Mondo katika Wilaya ya Kondoa walipatiwa mafunzo na vipando bora vya zabibu. Wakulima 100 na wataalam wa ugani 48 walifundishwa kanuni bora za kilimo cha zabibu katika vijiji vya Nyamuswa, Kamkenga, Sarawe,Mugeta, Kyandege, Kasuguti, Kyangetutya, Kibara, Kung’ombe na Nansimo, Wilaya ya Bunda. Ili kuwahudumia wakulima kwa ufanisi, bustani ya miche bora ya zabibu yenye uwezo wa kuzalisha miche bora 60,000 imeanzishwa katika Taasisi ya Utafiti ya Makutopora. Viwanda vya kusindika mvinyo vya CETAWICO, ALCO Enterprises na Tanzania Distillers viliendelea kuzalisha mvinyo na vinywaji vingine vinavyotokana na zao la zabibu. Kwa ujumla viwanda hivyo vinauwezo wa kusindika lita milioni 3.4 kwa mwaka. Viwanda hivyo vinatoa mchango mkubwa katika upatikanaji wa soko la uhakika la zao la zabibu nchini. Serikali inashirikiana na Halmashauri za Wilaya za mikoa ya Pwani na Lindi katika kuendeleza zao la maembe ambapo katika mwaka wa 2009/2010 ilizalisha na kusambaza miche bora ya miembe 20,000 kwa wakulima wa mfano katika wilaya za Bagamoyo, Kibaha Mjini, Kibaha Vijijini, Kisarawe, Mkuranga katika Mkoa wa Pwani na Wilaya ya Kilwa mkoa wa Lindi. Jumla ya wakulima 582 wanashiriki katika mpango wa kuzalisha maembe bora ambapo wamepatiwa jumla ya miche bora 28,000 inayotosheleza kupandwa katika eneo la hekta 465. Mheshimiwa Spika, Wizara imeshirikiana na Wadau wa Mazao ya Bustani kupitia Baraza la Kuendeleza Mazao ya Bustani Tanzania (Horticulture Development Council of Tanzania – HODECT) kuandaa Mkakati wa Kuendeleza Mazao ya Bustani Tanzania. Aidha, HODECT iliandaa Mkutano Mkuu wa Mwaka wa wadau wa mazao ya bustani ambapo mkakati huo uliwasilishwa kwa wadau na kukubalika ili utumike kuandaa programu za kuendeleza mazao ya bustani utakao ainisha malengo ya uzalishaji wa mazao hayo katika kila Mkoa na Halmashauri. Uzalishaji wa mazao ya bustani ni kama inavyoonyeshwa kwenye Kiambatisho 4. Hatua za Kukabiliana na Athari za Mtikisiko wa Uchumi Duniani Mheshimiwa Spika, mtikisiko wa uchumi duniani uliotokea kwa takriban miaka miwili umeathiri sekta mbalimbali hapa nchini ikiwemo Sekta ya Kilimo. Kutokana na athari hizo, Serikali ilichukua hatua mbalimbali za kunusuru uchumi zikiwemo za kufidia tofauti ya bei ya mazao kwa wakulima, kufidia hasara walizopata wanunuzi, kudhamini mikopo ya mabenki, kusogeza mbele muda wa kulipa mikopo na kutoa mitaji kwa wanunuzi waliothibitika kuathirika na mtikisiko huo. Katika kukabiliana na hali hiyo, Serikali ilichukua hatua zifuatazo:- Ilitoa shilingi bilioni 20 zilizotumika kufidia bei ya wakulima wa pamba kwa shilingi 80 kwa kilo ya pamba iliyouzwa katika msimu wa ununuzi wa 2009/2010. Zaidi ya tani 250,000 za pamba zilinunuliwa; Iliongeza uwezo wa Wakala wa Hifadhi ya Taifa ya Chakula (National Food Reserve Agency – NFRA) kwa kutoa shilingi bilioni 35 zilizotumika kununua na kusafirisha chakula toka mikoa iliyokuwa na ziada ya chakula na kupeleka katika mikoa iliyokuwa na upungufu. Jumla ya tani 73,672.7 za mahindi zilinunuliwa na kusambazwa kwenye vituo vya NFRA katika maeneo yaliyokuwa na upungufu wa chakula; Ilifidia hasara ya shilingi bilioni 9.3 kwa wafanyabiashara wa pamba waliothibitika kupata hasara kutokana na tofauti ya bei ya kuuzia pamba katika soko la dunia iliyosababishwa na mtikisiko wa uchumi duniani. Aidha, shilingi bilioni 5.3 zilitolewa kwa ajili ya kusogeza mbele muda wa kulipa mikopo iliyochukuliwa na wafanyabiashara kutoka benki za CRDB na TIB; na Ilifidia wafanyabiashara wa kahawa shilingi bilioni 9.9 ambapo shilingi milioni 803.8 zilitumika kusogeza mbele muda wa kulipa mikopo iliyochukuliwa na wafanyabiashara kutoka benki ya CRDB. Mheshimiwa Spika, zoezi la kunusuru uchumi liliratibiwa na Benki Kuu ya Tanzania kwa niaba ya Serikali. Muda wa mwisho uliowekwa na Benki Kuu kuwasilisha madai ilikuwa tarehe 15 Julai, 2009. Hivyo, madai yaliyowasilishwa baada ya tarehe hiyo hayakuweza kushughulikiwa. HALI YA USHIRIKA NCHINI HALI YA USHIRIKA KWA KIPINDI CHA 2005/06 HADI 2009/10 Ufufuaji na uimarishaji wa Ushirika Mheshimiwa Spika, katika kipindi cha miaka mitano, Wizara iliendelea kufufua Vyama vya Ushirika vilivyokuwa vimeshindwa kuwahudumia wanachama wake kwa kuviwezesha kufanya biashara kwa kujitegemea. Vyama vilivyofufuliwa ni MAMCU na TANECU (Mtwara), TAMCU (Ruvuma), ILULU (Lindi) na CORECU (Pwani) kwa ajili ya zao la korosho na SHIRECU (Shinyanga) na NCU (Mwanza) kwa zao la pamba. Ufufuaji wa Vyama hivyo ulioanza mwaka 2007/2008, uliviwezesha kununua mazao ya wakulima na kuwapa bei nzuri. Aidha, ubora wa mazao yaliyouzwa kupitia vyama hivyo uliongezeka na hivyo kuvutia wanunuzi na kuongeza ushindani. Usimamizi wa Sheria ya Vyama vya Ushirika Mheshimiwa Spika, kati ya mwaka 2005 na mwaka 2010, Wizara iliendelea kuratibu na kusimamia chaguzi za viongozi wa Vyama vya Ushirika vya Msingi, Vyama Vikuu, Kilele na Shirikisho kwa lengo la kuhakikisha kuwa chaguzi hizo zinafanyika kwa kuzingatia matakwa ya Sheria ya Ushirika ya mwaka 2003 ambayo ni pamoja na kuwezesha wanachama wa vyama hivyo kuchagua viongozi waadilifu na wanaowajibika. Zoezi hilo lilifanyika kwa Vyama vyote vya Ushirika vya Tanzania Bara vyenye sifa ya kufanya chaguzi. Aidha, viongozi mbalimbali wa ushirika waliochaguliwa walipata mafunzo ya uongozi bora na uwajibikaji ili kuimarisha utendaji wao katika Vyama husika. Wizara iliendelea kusimamia chaguzi za theluthi moja ya wajumbe wa bodi za Vyama Vikuu vya Ushirika ambao vipindi vyao vya miaka mitatu vilikwisha. Vyama Vikuu vya KNCU, KCBL na VUASU (Kilimanjaro), ILULU (Lindi), KCU na KDCU (Kagera), NCU (Mwanza), SHIRECU na KACU (Shinyanga), WETCU na ICU (Tabora), MAMCU na TANECU (Mtwara), SONAMCU na TAMCU (Ruvuma), LATCU (Rukwa), ACU (Arusha) na CHUTCU (Mbeya) vilifanya Mikutano Mikuu ya uchaguzi, kwa mujibu wa Sheria ya Vyama vya Ushirika. Utaratibu huo umetoa nafasi kwa Vyama vya Ushirika kupata viongozi wapya wenye upeo zaidi katika masuala ya uendeshaji na biashara pamoja na kujenga ushirika unaozingatia maadili ya uongozi kwa mujibu wa Sheria ya Vyama vya Ushirika. Vilevile, kesi mbalimbali zilizovikabili Vyama vya Ushirika zilifuatiliwa kwa lengo la kulinda maslahi ya Vyama na ya wanachama wake zikiwemo kesi za NCU, MOFACU, Moria SACCOS, ILULU SACCOS na CHUTCU. Kesi baina ya CHUTCU na kampuni ya TLTC ilimalizwa nje ya mahakama. TAARIFA YA UTEKELEZAJI MWAKA 2009/2010 Mapato Mheshimiwa Spika, Wizara ya Kilimo Chakula na Ushirika kwa mwaka 2009/2010, ilikadiria kukusanya mapato ya kiasi cha shilingi bilioni 1.1 kutokana na vyanzo mbalimbali. Hadi kufikia tarehe 10 Juni 2010, Wizara ilikuwa imekusanya kiasi cha shilingi bilioni 1.4 sawa na asilimia 133.2 ya makadirio. Kati ya kiasi hicho shilingi milioni 259.5 ni albaki ya mwaka 2008/2009. Matumizi ya Fedha kwa Mwaka 2009/2010 Mheshimiwa Spika, Wizara ya Kilimo Chakula na Ushirika ilitengewa jumla ya Shilingi bilioni 228.6. Kati ya fedha hizo, Shilingi bilioni 135.9 ni fedha za matumizi ya kawaida na Shilingi bilioni 92.7 ni fedha za maendeleo. Kati ya fedha za maendeleo, Shilingi bilioni 2.5 ni fedha za ndani na Shilingi bilioni 90.2 ni fedha za nje. Aidha, Wizara ilipokea jumla ya shilingi bilioni 55 kwa ajili ya mpango wa kunusuru uchumi kwa mchanganuo ufuatao:- Shilingi bilioni 20 kwa ajili ya kufidia bei ya wakulima wa pamba kwa shilingi 80 kwa kilo ya pamba iliyouzwa katika msimu wa ununuzi wa 2009/2010; na shilingi bilioni 35 kwa ajili ya ununuzi na usafirishaji wa nafaka kupitia Hifadhi ya Taifa ya Chakula (National Food Reserve Agency - NFRA). Bajeti ya Wizara ikijumuisha fedha zilizopatikana kwa ajili ya mpango wa kunusuru uchumi imefikia shilingi bilioni 283.6. Matumizi ya Kawaida Mheshimiwa Spika, hadi kufikia tarehe 10 Juni 2010, Wizara ilipokea kiasi cha shilingi bilioni 177.8 kutoka Hazina sawa na asilimia 93.1 ya kiasi kilichoidhinishwa. Hadi tarehe 10 Juni 2010, matumizi ya kawaida yalifikia shilingi bilioni 171.0 sawa na asilimia 96.2 ya kiasi cha fedha kilichotolewa. Matumizi ya Miradi ya Maendeleo Mheshimiwa Spika, hadi tarehe 10 Juni, 2010, fedha za bajeti ya maendeleo zilizotolewa ni shilingi bilioni 65.7 na matumizi ni shilingi bilioni 62.9 sawa na asilimia 96.0 ya kiasi cha fedha kilichotolewa. Programu ya Kuendeleza Sekta ya Kilimo (ASDP) na KILIMO KWANZA Utekelezaji katika Ngazi ya Wilaya – Miradi ya DADPs Mheshimiwa Spika, katika kipindi cha miaka minne ya utekelezaji wa ASDP, Wizara za Sekta ya Kilimo zilifanya ufuatiliaji na mapitio ya utekelezaji wa DADPs ngazi ya Wilaya na Vijiji. Matokeo ya mapitio na ufuatiliaji huo yameonyesha mafanikio mbalimbali yaliyofikiwa katika utekelezaji wa ASDP. Miongoni mwa mafanikio hayo ni pamoja na kuongezeka kwa eneo la umwagiliaji kutoka hekta 264,388 mwaka 2006 hadi hekta 331,490 mwaka 2009/2010 ambapo jumla ya kaya 200,000 zimenufaika na ongezeko hilo la eneo la umwagiliaji. Kutokana na kuimarishwa kwa skimu za umwagiliaji kumekuwa na ongezeko la uzalishaji wa mazao mbalimbali. Kwa mfano, wastani wa uzalishaji wa mpunga katika skimu za umwagiliaji umeongezeka kutoka tani 1.8 hadi wastani wa tani 6.0 kwa hekta. Aidha, tija katika uzalishaji wa zao la mahindi kwa wakulima wanaoshiriki utaratibu wa ruzuku mbegu na mbolea umeongezeka kwa mahindi katika Wilaya ya Siha umeongezeka kutoka tani 0.7 kwa hekta mwaka 2006/2007 hadi tani 4.5 Mheshimiwa Spika, mafanikio mengine yaliyotokana na utekelezaji wa ASDP ni pamoja na kuimarika kwa miundombinu ya masoko na maghala vijijini ambapo jumla ya maghala ya kuhifadhia mazao 493, masoko 96, majosho 271 yalijengwa na 187 yalikarabatiwa, malambo 194 yalijengwa na 78 yalikarabatiwa na kilometa 469 za barabara za vijijini (feeder roads) zilijengwa. Ujenzi wa miundombinu hiyo umewawezesha wakulima kupata uhakika wa soko na kupunguza gharama za usafirishaji mazao na hivyo kuongeza kipato. Aidha, jumla ya vituo 55 vya wanyamakazi na Vituo vya Taaluma vya Kata (Ward Agricultural Resource Centres – WARCs) 166 vilijengwa. Katika kipindi hicho, matrekta makubwa 81, matrekta madogo 2,154 na plau 1,321 zilinunuliwa kwa lengo la kupanua maeneo ya kilimo na kuongeza tija. Katika kipindi hicho, mashine 1,852 za kusindika mazao zilinunuliwa. Kati ya hizo, zilikuwepo mashine 78 kwa ajili ya kukaushia kahawa, 64 kukamua mbegu za mafuta, 8 za kukamua matunda na 1,095 za kusaga na kukoboa nafaka. Zana hizo ziliwawezesha wakulima kuongeza ubora wa mazao na hivyo kuongezeka bei ya mazao hayo. Kwa mfano katika Wilaya ya Mbinga bei ya kahawa iliongezeka kutoka shilingi 1,667 kwa kilo mwaka 2006/2007 hadi shilingi 2,288 kwa kilo mwaka 2008/2009 kutokana na ongezeko la ubora uliosababishwa na matumizi ya mashine za kusafisha na kukaushia kahawa. Mheshimiwa Spika, katika kipindi hicho, Sekretarieti za Mikoa na Halmashauri za Wilaya ziliwezeshwa kupata vyombo vya usafiri kwa ajili ya kurahisisha ufuatiliaji na utoaji wa huduma za ugani. Jumla ya magari 100 na pikipiki 1,612 na baiskeli 3,389 zilinunuliwa ili kuboresha utoaji wa huduma za ugani. Kupitia mashamba darasa, jumla ya wakulima 761,452 walipata mafunzo ya kanuni bora za kilimo. Wizara iliendelea kuimarisha mfumo wa ukusanyaji wa takwimu kwa lengo la kufuatilia maendeleo ya utekelezaji wa ASDP hususan taarifa za utekelezaji wa DADPs ngazi ya wilaya na vijiji. Uimarishaji huo ni pamoja na kuweka Mfumo wa Kuchambua, Kuhifadhi na Kusambaza Takwimu za Kilimo (Agriculture Routine Data Base System - ARDS) kwa kutumia Local Government Monitoring Database version 2-LGMD2. Mheshimiwa Spika, katika hotuba yangu ya bajeti ya mwaka 2009/2010, niliahidi kuwa nitaangalia uwezekano wa kuwa na waratibu wa ASDP katika kanda saba za utafiti. Napenda kulieleza Bunge lako tukufu kuwa waratibu wa ASDP wa Mikoa yote wameteuliwa badala ya kanda na kupatiwa hadidu za rejea. Aidha, wamewezeshwa kwa kupatiwa sh. Bilioni 2.62 kwa ajili ya kununulia magari na gharama ya uendeshaji. Halmashauri za Wilaya nazo ziliwezeshwa kupata vyombo vya usafiri kwa ajili ya kurahisisha ufuatiliaji na utoaji wa huduma za ugani. Jumla ya magari 100 na pikipiki 1,612 na Baiskeli 3,389 zilinunuliwa ili kuboresha utoaji wa huduma za ugani. Kuwezesha wakulima kununua zana bora kupitia Mipango ya Maendeleo ya Kilimo ya Wilaya (DADPs) Mheshimiwa Spika, katika mwaka 2009/2010, Wizara iliendelea kushirikiana na Halmashauri za Wilaya katika kuwezesha wakulima kupata zana bora kupitia DADPs inayotekelezwa chini ya ASDP. Hadi kufikia tarehe 30 Mei 2010, jumla ya matrekta makubwa 53 na matrekta madogo 2,154 yalikuwa yamenunuliwa na kukabidhiwa kwa wakulima katika wilaya mbalimbali. Katika mpango huo wakulima wanachangia asilimia 20 ya gharama ya matrekta hayo. Mradi wa Uwekezaji Katika Sekta ya Kilimo Wilayani (District Agricultural Sector Investment Project – DASIP) Mheshimiwa Spika, katika mwaka 2009/2010, Mradi wa Uwekezaji katika Sekta ya Kilimo Wilayani – DASIP unaotekelezwa katika Halmashauri 28 za Mikoa ya Kagera, Kigoma, Mara, Mwanza na Shinyanga ulitekeleza jumla ya miradi 291 iliyoibuliwa na wananchi katika mikoa hiyo. Kati ya miradi hiyo, miradi 228 ni ya jamii na 63 ni ya vikundi inayolenga kueneza matumizi ya teknolojia na kanuni bora za kilimo. Miradi ya jamii iliyoibuliwa ni pamoja na masoko 43, ukarabati na ujenzi wa malambo 22, madaraja 46, majosho 19, maghala ya kuhifadhia mazao 59, visima vifupi kwa ajili ya mifugo 14, miradi midogo ya umwagiliaji maji 10, machinjio 4, miradi 4 ya hifadhi ya mazingira na miradi 7 ya mashine za kusaga nafaka. Mafunzo kuhusu uandaaji wa Mipango ya Biashara (Business Plans) katika kilimo yalitolewa kwa Wawezeshaji Ngazi ya Kata (WFT) 780 na wakulima wawezeshaji 771. Vilevile, mafunzo ya rejea ya mbinu bora za kilimo na ufugaji yalitolewa kwa maafisa ugani 721 na wakulima wawezeshaji 771. Mafunzo ya kilimo na ufugaji bora yalitolewa kwa vikundi 4,680 kwa kutumia mbinu ya shamba darasa. Vikundi hivyo vinaendelea kupata mafunzo hadi vitakapokamilisha mzunguko wa uzalishaji. Aidha, vikundi vipatavyo 4,371 ambavyo vilihitimu mafunzo ya shamba darasa msimu uliopita vilipatiwa mafunzo ya kuandaa Mipango ya Biashara, uendeshaji na usimamizi wa miradi ya kilimo na ufugaji na tayari vimepatiwa ruzuku ya kuanzisha miradi ya kuvipatia mapato. Mafunzo shirikishi ya uandaaji DADPs na VADPs bora katika Halmashauri za wilaya 28 na vijiji 780 vilivyo katika eneo la mradi yalitolewa. Vilevile, mradi ulitoa mafunzo kwa Maafisa Ushirika 33 kutoka katika Halmashauri 28 na 5 kutoka sektarieti za mikoa kuhusu uimarishaji SACCOS. Mradi Shirikishi wa Maendeleo ya Kilimo na Uwezeshaji (PADEP) Mheshimiwa Spika, mwaka 2009/2010 ulikuwa ni mwaka wa mwisho wa utekelezaji wa Mradi Shirikishi wa Maendeleo ya Kilimo na Uwezeshaji ambao ulikuwa ukitekelezwa kwenye mikoa 10 ya Tanzania Bara. Taarifa ya kukamilisha utekelezaji wa mradi (Implementation Completion Report – ICR) imeandaliwa. Taarifa ya tathmini ya matokeo ya mradi (Impact Assessment) imeonyesha kuwepo kwa ongezeko la tija kwa ekari kwenye uzalishaji wa mazao mbalimbali. Kwa mfano uzalishaji wa zao la mahindi uliongezeka kutoka wastani wa tani 1.4 hadi tani 2.3, mpunga kutoka tani 0.9 hadi 1.444, ndizi kutoka tani 2,109.3 hadi tani 2,797.3 na muhogo kutoka tani 330.2 hadi tani 883.5. Pia matokeo yameonyesha kuwa wakulima wana uwezo wa kupanga na kutekeleza DADPs ikiwa ni pamoja na kuongezeka kwa mahitaji ya teknolojia za kilimo. Mheshimiwa Spika, pamoja na mafanikio yaliyopatikana, bado kuna changamoto za kusimamia fedha na miradi ya DADPs kwani baadhi ya Halmashauri zinatumia vibaya fedha hizo na Halmashauri zinabakisha fedha nyingi baada ya mwaka wa fedha kuisha. Aidha, miradi mingi ya ujenzi wa miundombinu haikidhi ubora wa viwango vilivyokusudiwa. Natoa wito kwa Waheshimiwa Wabunge kuimarisha usimamizi wa fedha na miradi ya DADPs katika majimbo yao kwani ASDP ndio njia pekee ya kumkomboa mkulima kwa kumwezesha kuwa na usalama wa chakula na kuongeza kipato. Wizara itashirikiana na OWM – TAMISEMI kuwapa waheshimiwa Wabunge taarifa zinazohusu mgao wa fedha za DADPs kwa wilaya husika ili wazifahamu na hivyo kuwawezesha kufuatilia utekelezaji kwa karibu. Utekelezaji katika Ngazi ya Taifa – Wizara na Taasisi Zake Utafiti wa Kilimo Mheshimiwa Spika, katika mwaka 2009/2010, Wizara iliendelea kutoa huduma za utafiti kwa lengo la kubuni teknolojia bora za uzalishaji wa mazao ili kumwezesha mkulima kupata mavuno mengi na kuongeza tija na hivyo kumuongezea kipato na kumpunguzia umaskini. Teknolojia zilizobuniwa ni pamoja na mbegu bora zenye sifa za kutoa mavuno mengi, kuvumilia visumbufu vya mimea, magonjwa na hali ya ukame. Teknolojia nyingine zililenga kubuni kanuni bora za uzalishaji mazao, kutathmini rutuba ya udongo na mifumo ya kilimo na uchumi jamii. Mheshimiwa Spika, katika mwaka 2009/2010, Wizara kupitia vituo vyake vya utafiti iligundua na kutoa aina mpya 25 za mbegu za mazao na kuidhinishwa kitaifa kwa ajili ya matumizi ya wakulima. Mbegu zilizotolewa ni pamoja na aina nne za mahindi ambazo ni UHS 5210 , UHS 5350, Selian H208 na Selian H308. Mbegu za UHS 5210 na UHS 5350 zilitolewa na kituo cha Utafiti cha Uyole ambazo zinafaa kulimwa kwenye maeneo ya ukanda wa juu (mita 1200 – 1600). Mbegu za Selian H208 na Selian H308 zilitolewa na Kituo cha Selian, ambazo zinafaa kwa maeneo ya ukanda wa kati (mita 600-1200). Mbegu hizo zina sifa za kustahimili ugonjwa wa milia (Maize streak) na ukungu wa mahindi (grey leaf spot) na zinatoa mavuno kati ya tani 8-10 kwa hekta na kukomaa mapema. Katika kipindi hicho, kituo cha utafiti KATRIN kimetoa kwa mara ya kwanza katika nchi yetu aina 5 za mbegu za mpunga kwa ajili ya maeneo yenye miinuko (upland). Mbegu hizo ni Lulu, Ziada, Komboa, Faidika na WAB450-12BLB. Mbegu hizo zinauwezo wa kutoa mavuno kati ya tani 3-4 kwa hekta na zinakomaa kwa muda mfupi. Mbegu hizo zimependekezwa kulimwa katika maeneo ya Kanda za Mashariki, Ziwa, Kusini na Nyanda za Juu Kusini. Kituo cha Utafiti Naliendele kilitoa aina 5 za mbegu za Karanga za Mnanje-09, Masasi-09, Nachingwea -09, Mangaka-09, na Naliendele-09 pamoja na aina moja ya mbegu ya ufuta ya Mtwara-09. Mbegu hizo zinatoa wastani wa tani 1.0 – 1.5 kwa hekta na kiwango cha mafuta zaidi ya asilimia 51 ukilinganisha na mbegu zinazotumika kwa sasa ambazo zinatoa asilimia 45. Vituo vya Utafiti Ukiriguru na Maruku vilitoa aina mpya 8 za mbegu za muhogo ambazo ni Rangi mbili, Meremeta, Mkombozi, Belinde, Kasala, Suma, Nyakafulo na Kyaka. Mbegu hizo zina uwezo wa kustahimili magonjwa ya batobato kali (cassava mosaic disease) na michirizi ya kikahawia (cassava brown streak disease) na zinatoa mavuno kati ya tani 17 na 23 kwa hekta. Kituo cha Utafiti wa Miwa cha Kibaha kilitoa aina 2 za mbegu za miwa za N19 na N25 zenye uwezo wa kutoa mavuno kati ya tani 80 na 120 kwa hekta na zina ukinzani dhidi ya ugonjwa wa “smut”. Wizara ilizalisha jumla ya tani 48.2 za mbegu mama (Breeder’s seeds) na tani 38.9 za mbegu ya msingi za mazao ya chakula na biashara kwa ajili ya kutunza mbegu halisi na kwa matumizi ya kuzalisha mbegu ya msingi katika mashamba ya Wakala wa Mbegu za Kilimo - ASA na kwenye makampuni binafsi ya mbegu. Jumla ya vipingili 474,000 vya muhogo, vipandikizi 177,000 vya viazi vitamu na miche 13,600 ya mizabibu ilizalishwa. Mheshimiwa Spika, tathmini ya mbinu shirikishi za udhibiti wa visumbufu na magonjwa ya mimea na mazao na tathmini ya madawa asilia na ya viwandani yanayofaa kutumiwa bila kuathiri mazingira zilifanyika katika vituo vya utafiti vya Naliendele, Selian, Ukiriguru, Uyole, Maruku na Ilonga. Matokeo ya utafiti huo ambao ulifanyika Lushoto na Arumeru yameonyesha kuwa wadudu marafiki Nondo Mgongo Almasi – (Diamond back moth) wana uwezo wa kudhibiti wadudu wanaoshambulia kabichi kwa asilimia 80. Vilevile, utafiti wa funza mwekundu (Red bollworm) wa pamba katika mikoa ya Kusini na Nyanda za Juu Kusini umekamilika na matokeo yaliwasilishwa katika semina za wadau zilizofanyika katika Wilaya ya Chunya. Wadau walikubaliana na matokeo ya utafiti huo kwamba kilimo cha pamba akiwepo funza mwekundu hakina tija. Hivyo, walikubali mazao mbadala hasa ya alizeti na ufuta yahimizwe kulimwa na walipendekeza semina kama hizo zifanyike sehemu nyingine. Aidha, matokeo mengine ni pamoja na matumizi ya mchanganyiko wa viuatilifu aina ya Roundup lita 4/hekta na lita 2 za 2,4-D Amine ambayo yana uwezo wa kuangamiza aina 2 za magugu ya mpunga pori na majani mapana na kupendekezwa kutumika kwenye maeneo yanayozalisha mpunga. Utafiti wa Udongo na Rutuba ya Ardhi Mheshimiwa Spika, katika mwaka 2009/2010, Wizara kupitia Kituo cha Utafiti cha Mlingano kwa kushirikiana na Halmashauri za Wilaya ilikamilisha uboreshaji wa ramani za rasilimali kilimo katika wilaya za Mvomero, Kilosa na Morogoro Vijijini ikiwa na lengo la kuainisha maeneo yanayofaa kwa kilimo cha mpunga na mahindi. Aidha, taarifa za awali za udongo zimekusanywa na kutumika katika kuboresha taarifa za ekolojia za kilimo za kanda katika mikoa ya Tanga, Morogoro, Pwani na Dar es Salaam. Vilevile, Wizara ilifanya utafiti wenye lengo la kuinua kiwango cha matumizi ya mbolea ya Minjingu katika Wilaya za Mbinga, Babati na Karatu. Matokeo ya utafiti huo yameonyesha kuongezeka kwa uzalishaji wa mahindi kutoka tani 1.5 hadi tani 4.0 kwa hekta. Vilevile, utafiti wa kuongeza matumizi husishi ya mbolea ulifanyika katika Wilaya ya Mbozi. Matokeo ya utafiti huo yameonyesha ongezeko la uzalishaji wa zao la mahindi kutoka tani 0.7 hadi tani 4.5 kwa hekta. Wizara kwa kushirikiana na Halmashauri za Wilaya ilifanya tathmini za udongo katika Wilaya 10 za Mkoa wa Arusha na Kilimanjaro na mapendekezo ya matumizi sahihi ya mbolea ya Minjingu yalitolewa na kupelekwa kwenye wilaya na vijiji husika. Utafiti wa Mifumo ya Kilimo na Uchumi Sayansi Jamii Mheshimiwa Spika, katika mwaka 2009/2010, Wizara ilifanya tafiti za kuangalia faida inayopatikana katika kilimo kwenye ngazi ya wakulima vijijini (farm budget). Tafiti hizo zilizofanyika Nyanda za Juu Kusini zilionyesha kwamba mkulima aliyepandikiza miche ya mpunga na kufuata ushauri wa kilimo bora alipata nyongeza ya faida ya shilingi 1,018,000 kwa hekta ikilinganishwa na mkulima ambaye hakutumia mbegu bora na kupanda kwa kuzitawanya (broadcasting) alipata ongezeko la shilingi 695,500 kwa hekta. Kwa upande wa mahindi mchanganuo ulionyesha kuwa mkulima aliyepanda mbegu bora na kutumia mbolea za viwandani alipata faida ya shilingi 1,034,200 na mkulima ambaye alipanda kwa kuweka nusu ya kiwango kilichopendekezwa alipata faida ya shilingi 201,500 kwa hekta. Matokeo hayo yanatumika kuwashauri wakulima katika kuchagua mazao ya kulima yatakayo wapatia faida. Kuboresha Vituo na Kuimarisha Uwezo wa Watafiti. Mheshimiwa Spika, katika mwaka 2009/2010, Wizara iliendelea kuimarisha Mifuko ya Utafiti na Maendeleo ya Kanda (Zonal Agricultural Research Development Funds- ZARDEFs) pamoja na mfumo wa Client Oriented Research and Development Management Approach (CORDEMA). Jumla ya tafiti 46 zilipitishwa na Kamati za Uendeshaji wa Utafiti katika Kanda chini ya Mifuko ya Utafiti ya Kanda na kufikia tafiti 110 kwa kanda zote. Tafiti hizo zinalenga kutoa na kusambaza teknolojia kulingana na vipaumbele vya kanda na mahitaji ya walengwa kwa kuwashirikisha wadau mbalimbali. Mheshimiwa Spika, katika mwaka 2009/2010, Wizara ilikarabati mifumo ya maji katika vituo vya utafiti vya Ukiriguru na Mlingano. Aidha, jumla ya nyumba 20 za watumishi zilifanyiwa ukarabati katika vituo vya Makutopora, Ukiriguru, Selian, Uyole, Naliendele, Tumbi, Ilonga na Maruku. Vilevile, Vituo 9 vya Utafiti vya Ukiriguru, Tumbi, Mikocheni, Uyole, Naliendele, Selian, Makutopora, Horti-Tengeru na Ilonga vilipatiwa samani za ofisi. Katika kipindi hicho, jumla ya watafiti 53 waliendelea kupata mafunzo ya muda mrefu, kati yao 18 Shahada ya Uzamivu (PhD), wanne Shahada ya Uzamili (MSc.) na 31 shahada ya kwanza (BSc.). Katika kuimarisha ujuzi wa watafiti wa uchumi, Wizara ilitoa mafunzo kwa watafiti 30 yanayohusu utayarishaji wa bajeti za uzalishaji mazao (farm budgets) na uchambuzi wa takwimu kwa kutumia kompyuta (SPSS). Aidha, watafiti 40 walipata mafunzo ya muda mfupi yanayohusu ushirikishwaji wa wakulima kuweza kutambua, kuchanganua na kuweka vipaumbele vya kutatua matatizo ya wakulima na hatimaye kufanya utafiti shirikishi. Watumishi 60 walipata mafunzo ya muda mfupi yanayohusu mbinu za kufanya utafiti, kuboresha upatikanaji wa habari kwa kupitia maktaba ya elektroniki. Upatikanaji wa Pembejeo na Zana za Kilimo Mbolea Mheshimiwa Spika, katika mwaka 2009/2010, mahitaji ya mbolea yalikadiriwa kufikia tani 385,000. Hadi mwezi Mei, 2010, jumla ya tani 302,000 sawa na asilimia 79 ya mbolea ikijumuisha mbolea za ruzuku zilikuwa zimepatikana. Aidha, hadi kufikia mwezi Mei 2010, Wizara ilitoa ruzuku ya tani 150,000 za mbolea ikiwemo mbolea ya kupandia tani 75,000 na mbolea ya kukuzia tani 75,000 sawa na asilimia 100 ya lengo. Mbolea hiyo iliwanufaisha wakulima 1,500,000 ikilinganishwa na wakulima 737,000 msimu wa 2008/2009. Ongezeko hilo lilitokana na kuongezwa kwa bajeti ya ruzuku ya pembejeo baada ya kupata fedha kutoka Benki ya Dunia kupitia Mradi wa Usalama wa Chakula (Accelerated Food Security Project). Mikoa 20 ambayo ilinufaika na ruzuku ya mbolea ni Iringa, Mbeya, Rukwa, Ruvuma, Arusha, Morogoro, Kilimanjaro, Kigoma, Manyara,Tabora katika Wilaya za Sikonge, Urambo na Igunga; Mara katika Wilaya za Tarime, Serengeti na Bunda; Shinyanga katika Wilaya za Kahama na Bukombe; Kagera katika Wilaya za Chato na Karagwe; Mwanza katika Wilaya za Geita na Sengerema; Mtwara katika Wilaya ya Mtwara; Lindi katika Wilaya ya Lindi; Tanga katika Wilaya za Korogwe, Lushoto na Muheza; Dodoma katika Wilaya za Mpwapwa na Bahi; Pwani katika Wilaya ya Bagamoyo; na Singida katika Wilaya za Singida na Manyoni. Wizara kwa kushirikiana na taasisi ya Citizen Network for Foreign Affairs (CNFA) ilitoa mafunzo ya taaluma ya biashara, matumizi na hifadhi salama ya pembejeo za kilimo kwa mawakala (Rural agro-dealers) 2,702 wa pembejeo za kilimo kutoka katika Halmashauri 53 katika mikoa ya Arusha, Kilimanjaro, Morogoro, Iringa, Mbeya, Ruvuma, Rukwa, Kigoma, Mara, Mwanza, Shinyanga, Manyara, Tabora na Tanga. Aidha, kati ya hao, mawakala 319 walidhaminiwa kupata mikopo yenye thamani ya shilingi bilioni 4.23 kutoka benki ya NMB. Vilevile, Wizara imekamilisha rasimu ya kanuni za Sheria ya Mbolea. Mbegu Bora Mheshimiwa Spika, katika mwaka 2009/2010, mahitaji halisi ya mbegu bora yalikuwa tani 30,000 ambapo upatikanaji wake ulifikia tani 16,148.2 kwa mbegu za mazao ya nafaka, mikunde na mbegu za mafuta sawa na asilimia 53.7 ya mahitaji halisi. Kati ya hizo, tani 2,855.5 ni albaki ya msimu wa 2008/2009, tani 6,894.3 zimezalishwa humu nchini zikiwemo tani 97.2 zilizalishwa na wakulima wadogo wanaozalisha mbegu za Daraja la Kuazimiwa (Quality Declared Seed – QDS). Uzalishaji wa QDS ulipungua ikilinganishwa na tani 300 zilizozalishwa katika msimu wa 2008/2009 kutokana na ukame. Aidha, jumla ya tani 6,395 za mbegu ziliingizwa nchini na makampuni ya mbegu. Katika kipindi hicho, Wizara ilitoa ruzuku ya mbegu bora za mahindi na mpunga tani 15,150 ikilinganishwa na lengo la tani 15,701 sawa na asilimia 96.5 ya lengo. Wizara pia ilitoa jumla ya tani 290 za mbegu za zao la mtama na tani 85.4 za mbegu za zao la alizeti kwa kutumia utaratibu nje ya vocha. Mbegu hizo zilisambazwa katika mikoa ya Singida (alizeti) , Dodoma, Mara, Shinyanga, Mwanza na Tabora (mtama). Kiasi hicho cha mbegu kimenufaisha wakulima 121,011 katika mikoa hiyo. Wizara kupitia Wakala wa Mbegu za Kilimo (Agricultural Seed Agency-ASA) imeendelea kushirikiana na JKT na Magereza ili kuongeza uzalishaji na uenezaji wa mbegu bora nchini. Hadi mwezi Mei 2010, jumla ya tani 918 za mbegu bora za nafaka, mikunde na mafuta zilizalishwa na kusambaza kwa wakulima ikilinganishwa na lengo la tani 1,500. Kati ya kiasi hicho, JKT na Magereza kwa pamoja walizalisha tani 484 za mbegu bora. Vilevile, ASA walizalisha miche bora ya maembe 200,000 katika bustani ya Mpiji. Mheshimiwa Spika, Kamati ya Taifa ya Mbegu (National Seed Committee-NSC) iliidhinisha matumizi ya aina 27 za mbegu mpya za mazao ya mahindi (6), mpunga (5), karanga (5), ufuta (1), muhogo (8) na miwa (2). Aina hizo za mbegu zitasambazwa kwa wakulima kuanzia msimu wa 2010/2011. Mbegu hizo zina sifa za kutoa mavuno mengi, kustahimili ukame, ukinzani dhidi ya magonjwa na kukomaa haraka. Miche Bora Mheshimiwa Spika, katika mwaka 2009/2010, hadi mwezi Mei 2010, Wakala wa Wakulima Wadogo wa Chai (Tanzania Smallholder Tea Growers Agency –TSHTDA) walizalisha miche bora 11,500,000 (sawa na asilimia 95.8 ya lengo la miche 12,000,000) kwa utaratibu wa ruzuku. Vikundi vya wakulima wa chai viliongezeka kutoka 134 mwaka 2008/2009 hadi kufikia vikundi 167 mwaka 2009/2010. Aidha, hadi mwezi Mei, 2010, Taasisi ya Utafiti wa zao la Kahawa (Tanzania Coffee Research Institute –TaCRI) ilizalisha jumla ya miche bora ya kahawa 10,400,000 kati ya lengo la kuzalisha miche bora ya kahawa 13,000,000 (sawa na asilimia 80 ya lengo) na kusambazwa kwa wakulima. Vilevile, vikundi vya wakulima wa kahawa viliongezeka kutoka 540 mwaka 2008/2009 hadi kufikia vikundi 695 mwaka 2009/2010. Madawa ya Pamba na Korosho Mheshimwa Spika, katika mwaka wa 2009/2010, jumla ya wakulima 576,710 kutoka katika mikoa ya Shinyanga, Mara, Kigoma, Manyara, Mwanza, Singida, Tabora, Iringa, Morogoro na Pwani walinufaika na ruzuku ya madawa na mbegu bora za pamba tani 15,375 kwa utaratibu wa vocha zilitolewa. Ruzuku hiyo ilitsheleza “acre-packs” 4,653,900 katika eneo la ekari 1,537,500 za zao hilo. Aidha, jumla ya tani 148 na lita 153,395 za madawa ya korosho zilisambazwa kwa wakulima katika mikoa ya Mtwara, Lindi, Iringa, Pwani, Ruvuma na Tanga kwa mpango wa ruzuku nje ya utaratibu wa vocha. Zana za Kilimo Mheshimiwa Spika, katika mwaka 2009/2010, Wizara iliendelea kuhimiza matumizi ya zana bora za kilimo na kuhamasisha sekta binafsi kuingiza nchini zana hizo kwa lengo la kuongeza upatikanaji wake. Uingizaji wa matrekta umekuwa ukiongezeka mwaka hadi mwaka. Katika kipindi cha mwaka 2005/2006 hadi 2009/2010 jumla ya matrekta makubwa 2,364 na matrekta madogo ya mkono 3,214 yaliingizwa na kuuzwa na makampuni binafsi. Aidha, katika mwaka 2009/2010, jumla ya matrekta makubwa 627 na matrekta madogo 2,219 yaliingizwa nchini kwa ajili ya kusambazwa kwa wakulima. Wizara iliandaa na kusambaza katika Halmashauri za Wilaya 132 viwango vya kiufundi (specifications) vitakavyokuwa vinatumika kwa ajili ya ununuzi wa matrekta madogo ya mkono (power tiller) yenye 12-15Hp, matrekta (35-90Hp), plau, haro, vipandio na tela. Viwango vingine vya kiufundi vilivyoandaliwa ni pamoja na matrekta makubwa (100-150Hp) na zana zake, mashine za kusindika muhogo, kukamua mbegu za mafuta, kumenya karanga, kupukuchua mahindi, kupura mtama, kuvuna na kunyunyizia dawa shambani. Mheshimiwa Spika, Wizara pia ilitoa mafunzo ya uendeshaji, usimamizi na matengenezo madogo madogo ya matrekta ya mkono, mashine za kupanda na kuvuna mpunga kwa maafisa zana 40 na wakulima 104 katika Wilaya za Ulanga, Kilombero, Kilosa, Mvomero, Korogwe, Mkuranga, Rufiji na Nzega. Vitini vya matrekta madogo ya mkono vimeandaliwa ili vitumiwe na maafisa zana katika kutoa mafunzo kwa wakulima kuwawezesha kutumia kwa usahihi matrekta hayo. Aidha, maafisa ugani 16 kutoka Wilaya za Urambo, Uyui, Sikonge, Manispaa ya Tabora na Nzega walipata mafunzo kuhusu matumizi ya majembe ya palizi ya kukokotwa na wanyamakazi na wanaendelea kutoa mafunzo kwenye vikundi 10 vyenye wakulima 210 namna ya kutumia wanyamakazi katika palizi. Mafunzo yametolewa pia kwa vikundi 8 vya wakulima wilayani Mkuranga kuhusu mashine za usindikaji wa muhogo. Maafisa ugani 65 wamepatiwa mafunzo ya matumizi ya zana bora za kilimo hifadhi ambapo mashamba darasa 46 yenye wakulima 1,137 yameanzishwa katika Wilaya za Moshi Vijijini, Arumeru, Karatu, Babati na Hanang. Mashamba hayo yanatumika kufundishia wakulima kwa vitendo teknolojia mbalimbali kama vile matumizi ya majembe tindo ya kukokotwa na wanyamakazi (rippers), mashine za kupanda bila kukatua (direct seeders) na mazao funika kama fiwi (dolichos lablab) na mbaazi. Matumizi ya zana hizo pamoja na mazao-funika yanapunguza mkandamizo wa udongo, kuongeza rutuba na kuwezesha udongo kuhifadhi unyevunyevu na kupunguza harubu ya kazi kwa mkulima. Programu ya Kuendeleza Vijana katika Kilimo - One UN Joint Programme Mheshimiwa Spika, Wizara kwa kushirikiana na mikoa ya Lindi na Mtwara katika hatua ya awali (pilot phase) imevipatia vikundi 20 vya vijana seti 20 za mashine za kusindika muhogo na kupatiwa mafunzo juu ya matumizi ya mashine hizo na uendeshaji wa usindikaji kibiashara kwa kushirikiana na Shirika la Chakula na Kilimo la Umoja wa Mataifa (Food and Agricultural Organization – FAO) chini ya mpango wa One UN Joint Programme. Jumla ya matrekta madogo ya mkono 35 yalipelekwa katika mikoa hiyo na yatagawiwa kwa vikundi vya vijana kwa kutumia utaratibu wa kuchangia asilimia 20 ya gharama. Mfuko wa Pembejeo za Kilimo Mheshimiwa Spika, katika mwaka 2009/2010, Mfuko wa Pembejeo ulitengewa jumla ya shilingi bilioni 3.8 kwa ajili ya kutoa mikopo ya kununulia na kusambaza pembejeo na zana za kilimo. Aidha, Mfuko ulikusanya marejesho ya madeni ya nyuma ya kiasi cha shilingi bilioni 3.7 na kufanya Mfuko kuwa na jumla ya shilingi bilioni 7.5. Mikopo ilitolewa kwa wakulima binafsi, wasambazaji wa pembejeo za kilimo na mifugo na zana za kilimo, vikundi vya wakulima, SACCOS kupitia Taasisi ya Dunduliza, Benki ya Biashara na Uchumi ya Mkoa wa Kilimanjaro, Benki ya Wananchi Mbinga, Benki ya Ushirika Kagera pamoja na Mifuko ya Pembejeo ya Halmashauri ya Wilaya ya Newala na Tandahimba kwa ajili ya kununulia na kusambaza madawa ya zao la korosho. Hadi tarehe 31 Mei, 2010 mikopo iliyotolewa ilikuwa matrekta makubwa mapya 155 yenye thamani ya shilingi bilioni 4.8, matrekta madogo 50 yenye thamani ya shilingi milioni 399 na ununuzi wa pembejeo za kilimo na mifugo zenye thamani ya shilingi bilioni 2.2. Matumizi Bora ya Ardhi Mheshimiwa Spika, katika mwaka 2009/2010, Wizara ilikamilisha rasimu ya Mpango Kabambe wa Kitaifa wa Matumizi Bora ya Ardhi ya Kilimo (National Agricultural Land Use Planning and Management Master Plan). Mpango huo utawasilishwa kwa wadau mbalimbali nchini ili kupata maoni yao kabla ya kutekelezwa. Wizara kwa kushirikiana na wadau wengine iliendelea kusimamia na kutoa ushauri wa matumizi bora ya ardhi ya kilimo. Wizara ilishirikiana na Wizara ya Maendeleo ya Mifugo na Uvuvi kupitia mradi wa Globally Important Agicultural Heritage Systems (GIAHS) unaofadhiliwa na Serikali ya Ujerumani kupitia FAO, iliainisha mifumo mbalimbali asilia ya kilimo na ufugaji endelevu katika mikoa ya Manyara, Arusha, Kilimanjaro, Tanga, Morogoro na Ruvuma ili kuiendeleza kwa misingi ya vigezo vya kimataifa vya kuitambua rasmi kama urithi wa dunia (World Agricultural Heritage). Mifumo asilia ya kilimo iliyopendekezwa hadi sasa ni “Kihamba” (Chagga home – gardens), “Ndiva” (Pare ndiva system) na “Ngoro” (Matengo pits). Mheshimiwa Spika, Wizara kwa kushirikiana na Wakala wa Mbegu za Kilimo (ASA) na Mamlaka ya Kuendeleza Bonde la Mto Rufiji (RUBADA), ilihakiki na kupima maeneo 7 yaliyo chini ya Taasisi hizo kwa lengo la kupata hati ya kumiliki ardhi. Katika kipindi hicho maeneo yaliyohakikiwa ni pamoja na makao makuu ya Wizara na mashamba ya mbegu ya Msimba na Mbozi. Aidha, hatua za awali za kupima shamba la mbegu Bugaga zimeanza. Wizara ilitoa mafunzo juu ya uandaaji Mipango ya Usimamizi wa Matumizi ya Ardhi ya Kilimo na Mifugo (Land Use Management Plans) kwa wataalam 35 wa hifadhi ya udongo na matumizi bora ya ardhi na Maafisa Kilimo kutoka Halmashauri za Wilaya 35. Mafunzo hayo yalihusisha pia matumizi ya vifaa vya upimaji ardhi na mashamba (GPS and Total Station) kwa lengo la kuboresha takwimu za kilimo na matumizi ya zana nyingine kama line level kwa ajili ya kuhifadhi udongo na maji mashambani kwa njia ya kilimo cha matuta. Wizara ilihimiza Halmashauri za Wilaya za Same, Lushoto, Korogwe, Morogoro na Mvomero kuibua miradi ya hifadhi ya udongo na maji mashambani kupitia DADPs ambapo mafanikio yameanza kupatikana kwa kutumia kilimo cha matuta ya ngazi. Kwa mfano, wakulima katika kata za Chome na Vunta Wilayani Same; Tarafa ya Mlalo Wilayani Lushoto na baadhi ya vijiji katika Wilaya ya Korogwe wana uhakika wa kupata mavuno na wanaweza kulima mara mbili kwa mwaka. Vilevile, Halmashauri ya Wilaya ya Lushoto imeanzisha shamba darasa kwa ajili ya kueneza kanuni za kilimo bora pamoja na hifadhi ya udongo shambani. Kwa kushirikiana na Halmashauri ya Wilaya ya Ludewa, Wizara imetathmini athari za kimazingira zinazotokana na kilimo na mabadiliko ya tabianchi wilayani humo na kuandaa mkakati wa kuibua miradi yenye tija itakayotekelezwa kupitia DADPs. Mipango ya Kuhifadhi Mazingira Katika Kilimo Mheshimiwa Spika, katika mwaka 2009/2010, Wizara kwa kushirikiana na Halmashauri za Wilaya iliendelea kuratibu, kudhibiti na kuhamasisha shughuli za hifadhi ya mazingira kwa lengo la kuongeza uzalishaji na kuwa na kilimo endelevu. Tathmini ya athari ya shughuli za kilimo na mabadiliko ya tabianchi kwenye mazingira zilifanyika katika Halmashauri za Wilaya za Urambo, Sikonge, Iramba, Singida Vijijini, Masasi, Newala, Same na Siha. Tathmini hiyo ilibaini athari za uharibifu wa ardhi zinazotokana na matumizi mabaya ya pembejeo, mmomonyoko wa udongo kutokana na kilimo kisichozingatia hifadhi ya mazingira hasa katika miteremko milimani; ukataji misitu ovyo kwa ajili ya upanuzi wa mashamba, nishati na ujenzi wa nyumba; uchafuzi wa mazingira kutokana na viwanda vya usindikaji mazao na upotevu wa bioanuai. Wizara kupitia mradi wa Joint Programme on Environment (JP 11) ilitoa mafunzo kwa wataalam na wahamasishaji wa maendeleo 114 kutoka Timu za Wawezeshaji za Wilaya na Kata, pamoja na Madiwani katika Halmashauri za Wilaya ya Sikonge, Iramba na Sumbawanga juu ya Tathmini ya Mazingira Kimkakati (Strategic Environmental Assessment). Mafunzo pia yalitolewa kwa wataalam 45 wa kilimo, mifugo, mazingira na sheria kutoka Halmashauri za Wilaya za Bunda, Manispaa ya Musoma, Misungwi, Manispaa ya Songea, Songea Vijijini, Namtumbo, Mbinga, Arumeru kuhusu Sheria ya Usimamizi wa Mazingira ya mwaka 2004. Huduma za Ushauri wa Kitaalam Huduma za Ugani Mheshimiwa Spika, katika mwaka 2009/2010, Wizara kwa kushirikiana na Ofisi ya Waziri Mkuu, Tawala za Mikoa na Serikali za Mitaa iliendelea kutekeleza Mkakati wa Kuimarisha Huduma za Ugani ulioanza mwaka 2007/2008. Kupitia mkakati huo, hadi mwezi Juni 2010, jumla ya wataalam 1,802 walikuwa wameajiriwa katika Halmashauri za Wilaya mbalimbali nchini. Aidha, wanafunzi tarajali 1,999 ambao wamemaliza mafunzo kwa vitendo ya utoaji wa huduma za ugani kwenye wilaya za mikoa ya Iringa, Mbeya, Ruvuma, Rukwa, Kilimanjaro, Arusha, Manyara, Kigoma, Tabora, Mara, Shinyanga na Morogoro wanatarajiwa kuajiriwa ifikapo mwezi Oktoba 2010. Wizara iliendelea kueneza mbinu shirikishi jamii ya Shamba Darasa katika kueneza teknolojia sahihi za kilimo chenye tija kwa kutoa ushauri katika Mamlaka za Serikali za Mitaa. Jumla ya maafisa ugani 11 walipata mafunzo ya mbinu za shamba darasa na wakulima 55 kutoka skimu 11 za kilimo cha umwagiliaji walipata mafunzo ya kanuni bora za kilimo cha mpunga. Wakulima walionufaika walitoka katika skimu za Ulyanyama (Sikonge); Nkiniziwa na Budushi (Nzega); Igulubi (Igunga); Mkuti (Kigoma); Nyinda (Shinyanga); Ngeme (Kishapu); Buyubi (Maswa); Igogwa (Misungwi); Luchili (Sengerema); na Chereche (Rorya). Aidha, maafisa ugani 117 kutoka Halmashauri za Wilaya 56 za mikoa 10 walipata mafunzo ya ukufunzi wa shamba darasa. Mikoa hiyo ni Rukwa, Ruvuma, Kilimanjaro, Pwani, Morogoro, Singida, Tanga, Arusha, Manyara na Dodoma. Hadi mwezi Juni 2010, jumla ya mashamba darasa 6,711 yenye wakulima 174,376 yalianzishwa katika Halmashauri zilizoko katika mikoa ya Mara, Manyara, Dodoma, Tabora, Rukwa, Tanga, Mbeya, Kigoma, Singida, Mwanza, Arusha, Morogoro, Pwani, Kagera, Kilimanjaro, Lindi, Mtwara, Ruvuma, Shinyanga na Iringa. Aidha, kupitia ruzuku za DADPs nyumba 16 za wataalam wa ugani zimejengwa na 10 zimekarabatiwa ili kuboresha utendaji kazi. Wizara inahimiza Halmashauri kujenga nyumba za wagani kwa kutumia ruzuku za DADPs na kushirikisha wakulima kuchangia ujenzi wa nyumba hizo. Wizara pia ilitoa mafunzo ya kanuni za kilimo bora kwa wakulima wawezeshaji 930 kutoka katika mikoa ya Kagera, Mara, Shinyanga, Mwanza na Kigoma ambao walifundisha wakulima wenzao 69,750 chini ya usimamizi wa wataalam wa ugani wa Vijiji na Kata. Aidha, Wizara kwa kushirikiana na Halmashauri za Wilaya ilitoa mafunzo kwa watoa huduma binafsi 75 na wataalam 118 kutoka Halmashauri za Wilaya kuhusu utaratibu wa kutoa huduma kwa njia ya mikataba kwa kuzingatia Mwongozo wa Sekta Binafsi katika kutoa Huduma za Ugani kwenye Halmashauri. Watoa huduma 30 walioanza kutoa huduma binafsi tangu utaratibu huo ulipoanzishwa wanaendelea kutoa huduma hiyo kwa mikataba katika halmashauri mbalimbali za wilaya nchini. Mheshimiwa Spika, maadhimisho ya sherehe za Nane Nane yalifanyika kitaifa kwenye uwanja wa Nzuguni mkoani Dodoma na katika kanda zote za kilimo ambapo wakulima walipata fursa ya kujifunza teknolojia mbalimbali za kilimo, kubadilishana uzoefu, taarifa za upatikanaji wa masoko na kuzawadiwa kwa wale waliofanya vizuri. Katika maadhimisho hayo, mkulima bora kitaifa mwaka 2009/2010 alitoka katika Kanda ya Kati. Wengine waliozawadiwa walikuwa wakulima bora wa mazao ya pamba na chai. Vilevile, mafunzo kwa njia ya maonyesho ya sinema kuhusu kanuni bora za kilimo pamoja na utaratibu wa utoaji wa ruzuku ya pembejeo yalifanyika katika vijiji 124 kwenye mikoa ya Ruvuma, Iringa, Rukwa, Mbeya, Tabora, Kigoma, Singida na Dodoma. Maadhimisho mengine yalihusu Siku ya Chakula Duniani ambayo yalifanyika kitaifa Wilayani Sumbawanga katika Kijiji cha Matai. Aidha, wakulima waliendelea kuelimishwa kuhusu mbinu za kilimo bora kupitia vipindi vya redio 52 vya Ukulima wa Kisasa, vipindi vya Luninga, vijitabu na vipeperushi. Mafunzo ya Kilimo kwa Wataalam Mheshimiwa Spika, katika hotuba yangu ya bajeti ya mwaka 2009/2010, niliahidi kuwa Wizara itafundisha wanafunzi 2,400 wa ugani katika vyuo vyake vya kilimo. Napenda kuliarifu Bunge lako tukufu kuwa Wizara ilifundisha wanafunzi 3,498 ngazi za Stashahada na Astashahada na kugharamia mafunzo kwa vitendo kwa wagani wanafunzi 1,999. Mafunzo kwa vitendo yalihusu kuwafundisha wakulima kanuni bora za kilimo, hususan matumizi sahihi ya pembejeo katika Wilaya 64. Katika kipindi hicho, Wizara pia ilifadhili mafunzo ya muda mrefu kwa wakufunzi 11 katika Chuo Kikuu cha Kilimo cha Sokoine kilichopo Morogoro. Wizara pia iliandaa mtaala wa umwagiliaji maji mashambani (Irrigation) pamoja na kuhuisha mtaala wa kufundishia mafunzo ya kilimo cha mazao ya bustani (horticulture) ili kukidhi mahitaji ya wadau mbalimbali wa kilimo. Kazi zingine zilizofanyika ni pamoja na: kukarabati na kujenga miundombinu mipya na kununua samani kwa ajili ya vyuo vya Kilimo vya Mtwara, Maruku, Tumbi, Ilonga, Kilacha, Inyala na Uyole kwa lengo la kuboresha mazingira ya kufanyia kazi; kwa kushirikiana na Shirika la Maendeleo la Japan (Japan International Cooperation Agency – JICA), Wizara ilitoa mafunzo yanayolenga kuongeza uzalishaji na tija katika kilimo cha umwagiliaji katika vyuo vinne vya KATC Moshi, Igurusi, Ilonga na Ukiriguru ambavyo viliendelea kutekeleza mpango wa kutoa mafunzo kwa wakulima katika skimu kumi (10) za umwagiliaji. Skimu zinazoshiriki mpango huo ni Chikuyu (Manyoni), Lumuma (Mpwapwa), Mwangeza (Iramba), Mlenge (Iringa), Naming’ong’o (Mbozi), Lekindo (Tunduru), Minepa (Ulanga), Njagi (Kilombero), Chomachankola (Igunga) na Rungwe Mpya (Kasulu). Aidha, Wizara ilichapisha nakala 2,100 za vitabu saba vya kiada na rejea vya fani mbalimbali za kilimo na mifugo. Udhibiti wa Visumbufu vya Mimea na Mazao ya Kilimo Mheshimiwa Spika, katika mwaka 2009/2010, Wizara kwa kushirikiana na Serikali za Mitaa na wakulima iliendelea kudhibiti milipuko ya visumbufu vya mimea na mazao. Visumbufu hivyo ni pamoja na kwelea kwelea, nzige, viwavijeshi, panya na maradhi ya mimea ambayo husababisha upotevu wa mavuno wa kati ya asilimia 30 na 40. Udhibiti wa nzige wekundu umefanyika kwenye mazalio yao ya asili katika Mbuga ya Iku-Katavi na Ziwa Rukwa ambapo jumla ya lita 3,775 za viautilifu zilitumika kudhibiti nzige hao kwenye eneo la ukubwa wa hekta 6,350. Aidha, udhibiti wa ndege aina ya Kwelea kwelea zaidi ya milioni 73.2 ulifanyika katika mikoa ya Mara, Mwanza, Shinyanga, Singida, Iringa, Morogoro, Mbeya na Dodoma. Ndege hao wana uwezo wa kuharibu tani 732 za nafaka kwa siku. Jumla ya lita 2,575 za kiuatilifu zilitumika katika udhibiti huo kwenye eneo lenye ukubwa wa hekta 1,445. Vilevile, panya walidhibitiwa katika vijiji 151 katika mikoa ya Manyara, Morogoro, Tabora, Lindi, Ruvuma, Dar es Salaam, Dodoma, Kilimanjaro na Mbeya kwa kutumia chambo chenye sumu kilo 13,898. Udhibiti wa viwavijeshi ulifanyika kwenye eneo lenye ukubwa wa ekari 36,395.2 kutoka mikoa 16 ya Tanzania Bara ambapo jumla ya lita 13,225 za viuatilifu na mabomba 1,350 ya kunyunyizia yalitumika. Vilevile, huduma ya utabiri wa viwavijeshi ilimarishwa katika maeneo yote ambayo huvamiwa mara kwa mara na viwavijeshi ambapo jumla ya mitego 100 ya nondo ilikarabatiwa. Aidha, Wizara iliendelea kuwajengea wakulima uwezo wa kuendeleza utabiri shirikishi katika vijiji 60 ambavyo vilipatiwa mitego ya nondo wa viwavijeshi ili kuongeza ufanisi katika udhibiti wa milipuko. Mheshimiwa Spika, mafunzo ya mbinu mbalimbali za udhibiti husishi katika mazao ya mbogamboga, viazi, pamba, mahindi, kahawa, migomba yalitolewa katika mikoa ya Arusha, Kilimanjaro na Shinyanga. Jumla ya wakulima 333 na wataalam 72 kutoka mikoa ya Mara, Shinyanga na Mwanza walipatiwa mafunzo kuhusu udhibiti husishi (IPM) katika zao la pamba. Aidha, uzalishaji na usambazaji wa viumbe vya kudhibiti visumbufu vya mimea na mazao kibaiolojia uliendelea katika mikoa ya Pwani, Tanga, Morogoro, Arusha, Dar es Salaam, Ruvuma, Dodoma, Kigoma, Mwanza, Kagera na Mara. Katika kumdhibiti nzi wa embe, mitego 6,625 ilisambazwa kwenye eneo lenye ukubwa wa hekta 2,208 katika mikoa ya Tanga, Dar es Salaam, Pwani na Morogoro ambapo lita 13.3 za Methyl Eugenol zilitumika. Wizara kupitia taasisi ya International Centre of Insect Physiology and Ecology (ICIPE ) - Nairobi Kenya iliingiza jumla ya wadudu 8,700 wanaodhibiti nzi wa maembe kibaiolojia. Pia Wizara iliiruhusu taasisi ya International Institute of Tropical Agriculture (IITA) - Benin kuingiza aina mbili za manyigu wa kudhibiti nzi mweupe anayeharibu mimea mbalimbali. Sanjari na hilo, Wizara iliiruhusu Agro EcoConsultants kuingiza aina tatu za wadudu walawangi wanaodhibiti visumbufu katika zao la maua aina ya waridi. Mafunzo pia yalitolewa kwa wakaguzi wa mazao 12 kutoka wilaya zote za mkoa wa Tabora. Mafunzo hayo yalihusika na jinsi ya kumdhibiti nzi wa maembe kwa kutumia wadudu walawangi (biological control agents). Aidha, jumla ya mbawakavu 5,000,000 kwa ajili ya kudhibiti magugu maji katika Ziwa Viktoria walizalishwa na kusambazwa katika mikoa ya Mwanza, Mara na Kagera. Katika mwaka 2009/2010, jumla ya wakulima 83 na wataalamu 60 kutoka katika mikoa ya Shinyanga, Mara na Iringa walipatiwa mafunzo kuhusu matumizi sahihi ya viuatilifu ili kupunguza athari zinazosababishwa na matumizi mabaya ya viuatilifu katika mazingira na kwa afya ya binadamu. Aidha jumla ya viuatilifu vipya 311 vilisajiliwa na kuingizwa nchini. Kazi za kukagua mazao yanayoingia nchini na yanayosafirishwa nje ya nchi ziliendelea kutekelezwa kwenye vituo vya mipakani ili kudhibiti ueneaji wa visumbufu vya mimea na kurahisisha biashara ya mazao ndani na nje ya nchi. Jumla ya tani 2,529,665.0 za mazao mbalimbali zilikaguliwa kabla ya kusafirishwa nchi za nje na tani 589,817.9 zilikaguliwa kabla ya kuingizwa nchini. Vyeti 4,773 vya usafi wa mazao na vibali 318 vya kuingiza mazao nchini vilitolewa. Uendelezaji wa Mazao ya Kilimo Mheshimiwa Spika, katika msimu wa 2009/2010, uzalishaji wa baadhi ya mazao makuu asilia ya biashara uliongezeka na mengine ulipungua. Mazao ambayo uzalishaji wake uliongezeka yalikuwa ni pamba asilimia 33.1; tumbaku asilimia 3.7; sukari asilimia 1.2 na pareto asilimia 121.3. Aidha, uzalishaji wa mazao ya chai, mkonge, kahawa na korosho ulishuka. Jedwali Na.1 Jedwali Na. 1: Uzalishaji wa Mazao Makuu Asilia ya Biashara (Tani) Zao 2008/2009 2009/2010 Badiliko (%) Chai 34,165 33,160 -2.9 Sukari 276,605 279,850 1.2 Tumbaku 58,702 60,900 3.7 Pamba 200,662 267,004 33.1 Pareto 1,500 3,320 121.3 Mkonge 33,208 26,363 -20.6 Kahawa 62,345 40,000 -35.8 Korosho 79,068 74,169 -6.2 Chanzo: Bodi za Mazao Uzalishaji wa Mazao Makuu ya Biashara Asilia Tumbaku Mheshimiwa Spika, katika msimu wa 2009/2010 uzalishaji wa tumbaku uliongezeka kutoka tani 58,702 mwaka 2008/2009 hadi kufikia tani 60,900 ikilinganishwa na lengo la tani 60,000 lililokuwa limewekwa. Ongezeko la uzalishaji wa zao la tumbaku lilitokana na upanuzi wa maeneo ya uzalishaji, matumizi ya pembejeo pamoja na kuzingatiwa kwa kanuni bora za kilimo cha zao hilo. Chai Mheshimiwa Spika, katika msimu wa 2009/2010, uzalishaji wa chai ulipungua kutoka tani 34,165 mwaka 2008/2009 na kufikia tani 33,160 ikilinganishwa na lengo la kuzalisha tani 35,000. Uzalishaji wa zao la chai ulipungua kutokana na ukame uliyoyakumba maeneo mengi ya uzalishaji wa zao hilo. Sababu nyingine zilizosababisha kushuka kwa uzalishaji ni pamoja na mgogoro uliotokea kwenye mashamba ya chai ya Lupembe ambao ulisababisha jumla ya hekta 200 za zao la chai kutovunwa pamoja na mgogoro kati ya wakulima wa chai Rungwe na Chama cha Ushirika Rungwe. Pareto Mheshimiwa Spika, katika msimu wa 2009/2010, uzalishaji wa pareto uliongezeka kutoka tani 1,500 mwaka 2008/2009 hadi kufikia tani 3,320 ikilinganishwa na lengo la kufikia tani 4,800. Ongezeko hilo lilitokana na ongezeko la tija kutoka kilo 650 kwa hekta hadi kilo 700 kwa hekta kufuatia matumizi ya miche bora na vikaushio bora vya maua ya pareto. Vilevile ubora wa pareto uliimarika kutokana na kuongezeka kwa sumu kutoka asilimia 1.6 hadi 1.7. Pamba Mheshimiwa Spika, katika msimu wa 2009/2010, uzalishaji wa pamba mbegu uliongezeka kutoka tani 200,662 hadi kufikia tani 267,004 ikilinganishwa na lengo la tani 250,000. Uzalishaji wa zao hilo uliongezeka kutokana na matumizi sahihi ya madawa ya kuulia wadudu yaliyotolewa kwa utaratibu wa ruzuku, kushindanisha wakulima wa pamba na kuwepo kwa mvua za kutosha katika maeneo yanayozalisha zao hilo. Sukari Mheshimiwa Spika, katika mwaka 2009/2010, uzalishaji wa sukari uliongezeka kutoka tani 276,605 mwaka 2008/2009 hadi kufikia tani 279,850 ikilinganishwa na lengo la tani 317,000 lililotarijiwa katika kipindi hicho. Uzalishaji wa sukari uliongezeka kutokana na upanuzi wa kiwanda cha TPC, kuongezeka kwa uwezo wa usindikaji katika kiwanda cha Kagera Sugar Ltd. pamoja na upanuzi wa mashamba. Kahawa Mheshimiwa Spika, katika msimu wa 2009/2010, uzalishaji wa kahawa ulishuka kutoka tani 62,345 mwaka 2008/2009 na kufikia tani 40,000 ikilinganishwa na lengo la kuzalisha tani 50,000. Aidha, kushuka kwa uzalishaji kulichangiwa na tabia ya zao la kahawa kupunguza tija katika msimu unaofuatia misimu ambayo uzalishaji ulikuwa mkubwa; ukosefu wa mvua wakati wa kutoa maua na kubeba matunda; uvamizi wa wadudu waharibifu waitwao vidung’ata wa kahawa (Coffee mealy bugs) katika Wilaya ya Mbinga; ugonjwa wa mnyauko fusari (Fusarium wilt) mkoani Kagera. Mkonge Mheshimiwa Spika, uzalishaji wa mkonge katika msimu wa 2009/2010 ulishuka kutoka tani 33,208 za msimu wa 2008/2009 hadi kufikia tani 26,363 kutokana na mdororo wa uchumi duniani ambao ulisababisha wakulima wa mkonge nchini kupunguza kiwango cha uzalishaji. Korosho Mheshimiwa Spika, katika mwaka 2009/2010, uzalishaji wa zao la korosho ulishuka kutoka tani 79,068 na kufikia tani 74,169 kutokana na hali mbaya ya hewa, hususan kuwepo kwa ukungu uliofuatiwa na hali ya ukame. Uendelezaji wa Mazao ya Chakula Mheshimiwa Spika, Wizara iliendelea kuratibu kazi na majukumu ya Taasisi mbalimbali katika Sekta ya Kilimo kwa lengo la kuhakikisha tija na uzalishaji wa mazao ya chakula unaongezeka katika ngazi zote. Kazi zilizofanyika ni pamoja na:- Kuzijengea uwezo ngazi za mikoa na Halmashauri kusimamia kwa ufanisi zaidi usambazaji wa pembejeo zenye ruzuku ili kuwafikia walengwa kwa wakati na kwa bei nafuu. Pembejeo hizo ni pamoja na mbolea, mbegu bora (mahindi, mpunga, mtama, alizeti ) na viuatilifu. Kuimarisha uwezo wa mikoa kuratibu utekelezaji wa ASDP kwa kuanzisha ofisi ya Mratibu wa ASDP katika ngazi ya Mkoa. Halmashauri za Wilaya zilijengewa uwezo wa kuandaa, kusimamia utekelezaji na kutathmini DADPs. Uendelezaji wa Mazao Yanayostahimili Ukame na ya Nishati Mheshimiwa Spika, katika kuendeleza mazao yanayostahimili ukame, hususan muhogo, Wizara ilishirikiana na Idara ya Magereza na JKT kuzalisha takriban vipando milioni 17 vya muhogo vyenye ukinzani dhidi ya ugonjwa wa batobato kali na magonjwa mengine ya muhogo ili kuwezesha upatikanaji endelevu wa vipando bora vya muhogo kwa wakulima. Vipando hivyo vilizalishwa katika Halmashauri za Masasi, Mtwara, Nachingwea, Korogwe, Bagamoyo, Serengeti, Sengerema, Kibondo, Urambo, Bukombe na Bunda. Aidha, tangu mwaka 2008/2009, Wizara kwa kushirikiana na wadau wa sekta ya nishati ilishiriki katika maandalizi ya maeneo ya kuzingatiwa katika Mwongozo wa Kilimo cha Mazao ya Nishati nchini. Maandalizi hayo yalihusisha Wizara za Nishati na Madini, Kilimo Chakula na Ushirika, Fedha na Uchumi, Katiba na Sheria, Maliasili na Utalii, Maji na Umwagiliaji, Ofisi ya Makamu wa Rais, Baraza la Taifa la Mazingira (NEMC), Kituo cha Uwekezaji (TIC), Shirika la Taifa la Maendeleo ya Mafuta (TPDC) na sekta binafsi. Aidha, kwa kuzingatia umuhimu wa kudhibiti kilimo cha mazao ya nishati, Serikali ilichukua hatua ya awali ya kuagiza Wakuu wa mikoa kuwa waangalifu katika kutoa ardhi kwa wawekezaji na kuhakikisha kuwa ardhi inayofaa kwa mazao ya chakula haitumiki kwa mazao ya nishati. Uanzishaji wa Bodi ya Nafaka na Mazao Mchanganyiko Mheshimiwa Spika, Serikali imeanzisha Bodi ya Nafaka na Mazao Mchanganyiko kwa Sheria Na. 19 ya mwaka 2009 (The Cereals and Other Produce Act 2009). Lengo ni kuwepo kwa chombo cha kusimamia uendelezaji wa mazao ya nafaka na yasiyonafaka pamoja na biashara ya mazao hayo ndani na nje ya nchi. Kufuatia hatua hiyo, mchakato wa kujadili mwongozo wa kufanya bodi hiyo kuanza utekelezaji wa majukumu yake umeanza kwa kuwashirikisha wadau ili kujadili mwongozo na masuala mbalimbali kuhusu Bodi hiyo. Aidha, Kaimu Mkurugenzi Mkuu wa Bodi hiyo ameteuliwa ili kuwezesha Bodi hiyo kuanza shughuli zake mwaka 2010/2011. Uendelezaji Mazao ya Bustani, Mbegu za Mafuta na Viungo Uzalishaji wa Mazao ya Bustani Mheshimiwa Spika, katika hotuba yangu ya bajeti ya mwaka 2009/2010, niliahidi kuwa Wizara kwa kushirikiana na wadau na taasisi za Horticulture Development Council of Tanzania (HODECT), Tanzania Horticulture Association (TAHA) na Cluster Competitiveness Program chini ya Tanzania Private Sector Foundation (TPSF) itaandaa Mkakati wa Kuendeleza Mazao ya Bustani (National Horticulture Development Strategy). Napenda kulieleza Bunge lako tukufu kuwa Mkakati huo umeandaliwa na kupitishwa katika Mkutano Mkuu wa Mwaka wa Wadau wa Mazao ya Bustani uliofanyika Arusha tarehe 31 Mei, 2010. Katika mwaka 2009/2010, uzalishaji na usambazaji wa vipando bora vya mazao ya bustani uliendelea katika bustani za Serikali za Mpiji, Bugaga, Songa, Malindi, Jaegetal na Igurusi. Jumla ya miche 200,000 ya miembe ilipandwa kwa ajili ya kubebeshwa tayari kusambazwa kwa wakulima. Mafunzo kuhusu mbinu bora za uzalishaji wa mazao ya viungo na matunda yalitolewa kwa wataalam wa bustani 30 kutoka katika Wilaya za mikoa ya Tanga, Mbeya, Morogoro na Arusha. Vilevile, Wizara inaendelea kuwatambua na kuwasajili wazalishaji binafsi wa vipando na mbegu za mazao ya bustani ili wazalishe vipando bora kulingana na Sheria ya Mbegu ya Mwaka 2003 (Agricultural Seed Act of 2003). Kwa mfano, msimu wa 2009/2010 katika mkoa wa Dar es Salaam wazalishaji binafsi 25 walizalisha jumla ya miche milioni 1.7 ya mazao mbalimbali ikiwemo ya miembe, michungwa, parachichi, papai, migomba, mikarakara na mipera. Mbegu za Mafuta Mheshimiwa Spika, katika mwaka 2009/2010, Wizara iliendelea kushirikiana na Halmashauri za Wilaya kuhimiza uzalishaji na usindikaji wa mazao ya mbegu za mafuta, hususan alizeti, ufuta, michikichi, karanga na soya kupitia DADPs katika maeneo yenye uwezekano mkubwa wa kuendeleza mazao hayo. Katika msimu wa 2009/2010, Serikali ilitoa rukuzu kwa ajili ya mbegu za zao la alizeti. Wizara imeendelea kuhimiza utaratibu wa kilimo cha mkataba. Kupitia utaratibu huo, Bodi ya Pamba Tanzania inashirikiana na Tanzania Gatsby Trust kuendeleza kilimo cha zao la pamba nchini ambapo makampuni ya kuchambua pamba yanashiriki. Uendelezaji wa Zao la Soya Mheshimiwa Spika, katika mwaka 2009/2010, Wizara iliandaa mkakati wa kuendeleza zao la soya ili kuiwezesha nchi yetu kufikia lengo la kuzalisha wastani wa tani 750,000 za soya ifikapo mwaka 2020 kati ya tani milioni mbili zinazoweza kuzalishwa. Wizara kwa kushirikiana na wadau wengine ikiwa ni pamoja na Chuo Kikuu cha Sokoine cha Kilimo (SUA) kupitia mradi wa Tropical Legume II Project (TLII) iliendelea kuhamasisha uendelezaji wa zao hilo, hususan kwa ajili ya utengenezaji wa maziwa ya soya. Kutokana na juhudi hizo, mashine ya kusindika maziwa ya soya itasimikwa Mikumi Wilayani Kilosa. Uwekezaji katika Kilimo Mheshimiwa Spika, katika mwaka 2009/2010, Wizara kwa kushirikiana na Baraza la Kilimo la Taifa iliendelea kuainisha vivutio vya uwekezaji vya kodi na visivyo vya kodi katika kilimo kwa lengo la kuvutia uwekezaji katika sekta hiyo. Jumla ya mapendekezo 50 ya vivutio vya uwekezaji vya kodi yaliwasilishwa kwenye Kamati ya Kitaifa ya Kurekebisha Mfumo wa Kodi ambapo vivutio vya msamaha wa kodi vilivyokubaliwa ni 16 kupitia bajeti ya mwaka 2010/2011. Kati ya vivutio hivyo, 9 vinahusu sekta mazao na 7 sekta ya mifugo. Vivutio vya msamaha wa kodi vilivyopitishwa ni pamoja na:- Kusamehe Kodi ya Ongezeko la Thamani kwenye usafirishaji wa mazao ya kilimo kutoka shambani hadi kwenye viwanda vya usindikaji kwa wakulima wenye kilimo cha mkataba wa miwa, mkonge na chai; Kusamehe Kodi ya Ongezeko la Thamani kwenye Zana za Kilimo kama vile; kivuna nafaka (combine harvester), pick up balers, hay making machinery na mowers vinavyotumika mahsusi kwenye uzalishaji wa kilimo na mifugo; Kusamehe Kodi ya Ongezeko la Thamani katika usafirishaji wa maua kwa ndege kwenda nje ya nchi; Kutoa unafuu maalum wa Kodi ya Ongezeko la Thamani kwenye mabanda yanayotumika katika kilimo cha maua (green houses); Kutoa unafuu maalum wa Kodi ya Ongezeko la Thamani kwenye uzalishaji wa bidhaa na huduma zitolewazo kwa wakulima waliosajiliwa au mashamba ya vyama vya ushirika kwa ajili ya kujenga miundombinu ya mashamba kama vile mitaro ya umwagiliaji, barabara za mashambani, ujenzi wa maghala au huduma nyinginezo za namna hiyo; Kutoza Kodi ya Ongezeko la Thamani kwa kiwango cha asilimia sifuri kwenye usindikaji na uzalishaji wa mafuta ya kula kwa wazalishaji wanaotumia mbegu za mafuta zinazozalishwa hapa nchini; Kusamehe unafuu maalum wa Kodi ya Ongezeko la Thamani kwenye vifungashio vya juisi za matunda na bidhaa za maziwa. Hatua hii inalenga katika kupunguza gharama za uzalishaji na kuboresha thamani ya bidhaa zinazozalishwa kwenye viwanda vya juisi na maziwa hapa nchini; Kurejesha utaratibu wa kutambua baadhi ya vifaa kama bidhaa za mtaji (deemed capital goods) kwa baadhi ya Wawekezaji kwa nia ya kuvipa unafuu wa Kodi. Kuongeza kiwango cha ushuru wa kusafirisha nje Korosho ghafi kutoka asilimia 10 hadi 15 au Dola za kimarekani 160 kwa tani moja kutegemea kiwango kipi ni kikubwa. Lengo ni kulinda viwanda, kuongeza ubora na thamani ya korosho na kukuza ajira kwa wananchi. Aidha, Wizara iliendelea kushirikiana na Kituo cha Uwekezaji (TIC) na Baraza la Biashara la Taifa kuhamasisha uwekezaji kupitia Azma ya KILIMO KWANZA. Wizara kwa kushirikiana na Wizara ya Fedha na Uchumi na Benki Kuu iliendelea na mchakato uanzishaji wa Benki ya Kilimo. Usalama wa Chakula Mheshimiwa Spika, Wizara kwa kushirikiana na wadau mbalimbali iliboresha mfumo wa ukusanyaji takwimu na taarifa za hali ya chakula nchini. Mafunzo yalitolewa kwa wataalam katika Halmashauri za Wilaya na Miji katika Mikoa yote ya Tanzania Bara kuhusu ufuatiliaji wa hali ya mazao mashambani na hali ya chakula. Aidha, Wizara kwa kushirikiana na wadau ilifanya tathmini za kina katika maeneo yaliyobainika kuwa na upungufu wa chakula ili kutambua kaya zenye upungufu, mahitaji yao ya chakula na kuchukua hatua kukabiliana na upungufu huo. Vilevile, Wizara kwa kushirikiana na Mamlaka ya Hali ya Hewa Nchini (Tanzania Meterological Authority-TMA) ilifanya savei na mafunzo ya mifumo ya ukusanyaji wa taarifa za mvua katika vituo vya kupima mvua katika mikoa yote nchini kwa ajili ya kufufua na kuanzisha vituo vinavyokusudiwa kuunganishwa katika mfumo wa kisasa (Automation) wa ukusanyaji na uwasilishaji wa takwimu na taarifa za mvua na mazao mashambani kwa ajili ya uchambuzi. Hifadhi ya Chakula Katika ngazi ya Taifa Mheshimiwa Spika, katika mwaka 2009/2010, Wakala wa Hifadhi ya Chakula ya Taifa (National Food Reserve Agency-NFRA) ilipanga kununua jumla ya tani 165,000 za mazao ya nafaka zikiwemo tani 160,000 za mahindi na tani 5,000 za mtama. Hadi mwezi Mei 2010, NFRA ilikuwa imenunua tani 73,682.7 za mahindi yenye thamani ya shilingi bilioni 24.5 sawa na asilimia 46 ya lengo. Lengo la ununuzi halikufikiwa kutokana na fedha za ununuzi kutopatikana wakati muafaka. Kiasi hicho cha ununuzi wa mahindi kikijumuishwa na akiba iliyokuwepo ghalani mwanzoni mwa mwaka wa fedha wa ununuzi ya tani 89,842 za mahindi iliifanya NFRA kuwa na akiba ya chakula yenye jumla ya tani 163,525.2 za mahindi. Hadi tarehe 12 Juni 2010, NFRA ilikuwa imetoa tani 100,991.3 za mahindi kwa Idara ya Maafa Ofisi ya Waziri Mkuu kwa ajili ya kukabiliana na upungufu wa chakula na maafa mbalimbali na hivyo kubakiwa na tani 50,300.4 za mahindi. Hifadhi ya Chakula na Usindikaji Mheshimiwa Spika, Wizara ilitoa mafunzo ya teknolojia za hifadhi bora na matumizi ya mazao ya nafaka na mikunde katika halmashuri 17 za Mbinga, Tunduru, Namtumbo, Songea (V), Songea (M), Kilindi, Muheza, Korogwe, Mkinga, Handeni, Nachingwea, Kilwa Masoko, Lindi (V), Ruangwa, Mkuranga, Kibaha na Bagamoyo kwa wataalam wa kilimo 138 ili kupunguza upotevu wa mazao na kuongeza uhakika wa chakula nchini. Wizara ilitoa mafunzo ya ujenzi wa maghala bora ya kuhifadhia nafaka na mikunde kwa wataalam 10 na wawakilishi wa vikundi vya wakulima 120 katika Halmashauri ya Iramba mkoani Singida. Aidha, Wizara iliendelea kutoa mafunzo ya usindikaji wa mazao ya muhogo, mboga na matunda katika wilaya za Kasulu, Tunduru, Ruangwa, Bunda na Nachingwea ambapo jumla ya wawakilishi wa vikundi vya wakulima 340 na wataalam 23 walipatiwa mafunzo hayo kutoka katika mikoa ya Kigoma, Ruvuma, Lindi na Mara. Wizara ilitoa mafunzo ya kuibua miradi kwa wawezeshaji 109 kutoka Halmashauri za Wilaya za Bahi, Mpwapwa, Chamwino, Karatu, Ngorongoro, Longido, Monduli, Simanjiro, Babati (V), Babati (M) na Kiteto ili kuwajengea uwezo wataalam wa wilaya hizo kuwa na mbinu za kuibua miradi inayolenga kutatua matatizo ya upungufu wa chakula katika ngazi ya kaya itakayoingizwa kwenye Mipango ya Maendeleo ya Kilimo ya Vijiji (VADPs) na hatimaye kuingizwa kwenye DADPs. Kurekebisha na Kuhuisha Sera na Sheria Mheshimiwa Spika, katika mwaka 2009/2010, Wizara imekamilisha uhuishaji wa Sera ya Kilimo na Mifugo ya mwaka 1997 ili kuwa na Sera ya Taifa ya Kilimo ya mwaka 2009. Aidha, kazi nyingine zilizotekelezwa ni pamoja na kuandaa Muswada wa Sheria ya Nafaka na Mazao Mchanganyiko (The Cereal and Other Produce Act, 2009); kukamilisha miswada ya sheria mbalimbali za mazao na Sheria ya Korosho, miswada hii ilipitishwa na mkutano wa Bunge wa 17 uliofanyika kati ya mwezi Oktoba na Novemba, 2009. Vilevile, rasimu ya awali ya Sheria ya Kusimamia Rasilimali za Kilimo (The Agricultural Resources Management Legislation) imeandaliwa na kuwasilishwa kwa wadau ili kupata maoni yao. Mapendekezo ya Muswada wa Sheria ya Tume ya Maendeleo ya Ushirika na muswada wa marekebisho ya Hakimiliki za Wagunduzi wa aina mpya za mimea (Plant Breeders Right) yamekamilika na kuwasilishwa Ofisi ya Mwanasheria Mkuu wa Serikali. Aidha, Wizara ilikamilisha maandalizi ya Rasimu ya Kanuni za Kusimamia Sheria ya Mbolea na sheria mbalimbali za mazao. Sensa ya Kilimo Mheshimiwa Spika, Wizara za Sekta ya Kilimo kwa Tanzania Bara na Visiwani zikishirikiana na Ofisi ya Taifa ya Takwimu na Ofisi ya Mtakwimu Mkuu Zanzibar, ziliendelea na zoezi la Sensa ya Kilimo na Mifugo. Taarifa ya Sensa ya Kilimo inaendelea kuandaliwa na timu ya wataalam kwa kuandaa majedwali na uchambuzi wa takwimu zilizokusanywa tayari kwa uchambuzi. Aidha, rasimu ya taarifa ya utafiti wa kufuatilia kaya (Panel Survey) imeandaliwa na kusambazwa kwa wadau kwa ajili ya kupata maoni yao kabla ya taarifa hiyo kukamilishwa. Programu Kabambe ya Mageuzi na Modenaizesheni ya Ushirika (Cooperative Reform and Modernization Program) Kuimarisha Uongozi wa Vyama vya Ushirika Mheshimiwa Spika, katika mwaka 2009/2010, Wizara kwa kushirikiana na Ofisi ya Waziri Mkuu - Tawala za Mikoa na Serikali za Mitaa (TAMISEMI), ilisimamia chaguzi za theluthi moja ya wajumbe wa bodi za Vyama Vikuu na Vyama vya Msingi vilivyokuwa vimefikisha muda wake wa uchaguzi kwa mujibu wa Sheria ya Vyama vya Ushirika Na. 20 ya mwaka 2003. Wizara pia iliteua wajumbe maalum wa Bodi wenye uzoefu katika masuala ya uendeshaji wa ushirika hususan, katika benki KCBL na TANECU kwa lengo la kuimarisha uongozi. Aidha, KCBL ilijengewa uwezo kwa kupewa mhasibu mwenye sifa. Wizara ilitoa mafunzo kwa wajumbe wa Bodi za Shirikisho la Vyama vya Ushirika Tanzania (TFC), na Chama Kikuu cha Ushirika wa Akiba na Mikopo (SCCULT). Kuhamasisha Wananchi kuanzisha au kujiunga kwenye Vyama vya Ushirika Mheshimiwa Spika, katika mwaka 2009/2010, Wizara ilishirikiana na wadau wengine kuhamasisha wananchi kuanzisha au kujiunga na Vyama vya Ushirika kupitia mikutano mbalimbali ya ushirika, vyombo vya habari, na maadhimisho ya Kitaifa yakiwemo ya Siku ya Ushirika Duniani na ya Nane Nane. Kutokana na jitihada hizo, idadi ya wanachama wa Vyama vya Ushirika imeongezeka kutoka milioni 1.8 mwaka 2009 hadi milioni 2.1 mwaka 2010. Mheshimiwa Spika, katika mwaka 2009/2010, Wizara iliendelea kuhamasisha uanzishaji wa Vyama vya Ushirika kupitia utekelezaji wa CRMP. Miongoni mwa vyama vipya vilivyoanzishwa ni Chama Kikuu cha Madini cha Tarime (Tarime Mining Cooperative Union) kwa ajili ya wachimbaji wadogo wadogo, Chama Kikuu cha Wakulima wa Tumbaku wa Kigoma (Kigoma Tobacco Growers Cooperative Union) na Chama Kikuu cha Warina-asali nchini (Tanzania Beekeepers Cooperative Union). Mheshimiwa Spika, Wizara iliendelea kuimarisha SACCOS ili zitoe huduma za kifedha kwa wananchi wengi zaidi, hususan waliopo vijijini. Idadi ya SACCOS iliongezeka kutoka 5,332 mwaka 2009 hadi 5,344 mwaka 2010. Aidha, idadi ya wanachama iliongezeka kutoka 820,670 hadi 911,873 katika kipindi hicho ikiwa ni ongezeko la asilimia 11.1. Katika kipindi hicho, hisa za wanachama ziliongezeka kutoka shilingi bilioni 33.5 hadi shilingi bilioni 36.7, akiba na amana za wanachama ziliongezeka kutoka shilingi bilioni 148.1 hadi bilioni 174.6. Vilevile, mikopo iliyotolewa kwa wanachama iliongezeka kutoka shilingi bilioni 383.5 hadi shilingi bilioni 463.4 sawa na ongezeko la asilimia 20.8. Mikopo hiyo ilikuwa kwa ajili ya mitaji ya biashara, kilimo, ufugaji, ujenzi wa nyumba, karo za shule, ununuzi wa matrekta madogo (power tillers) na matrekta makubwa. Kueneza Matumizi ya Mfumo wa Stakabadhi za Maghala Mheshimiwa Spika, katika mwaka 2009/2010, Wizara iliendelea kueneza matumizi ya Mfumo wa Stakabadhi za Maghala katika mikoa ya Mtwara, Ruvuma, Lindi na Pwani. Kupitia mfumo huo, Vyama vya Ushirika katika mikoa hiyo vimekusanya Korosho za wakulima zenye jumla ya kilo 73,359,109 ambapo wakulima katika awamu ya kwanza walilipwa asilimia 70 ya bei dira ya shilingi 700 kwa daraja la kwanza na shilingi 570 kwa daraja la pili na pia kulipwa malipo ya awamu ya pili ya asilimia thelathini baada ya mauzo. Aidha, Vyama vya Ushirika vya mikoa ya Lindi na Mtwara vililipa wakulima malipo ya ziada ya kati ya shilingi 50 hadi 350 kwa kilo ya korosho baada ya kukamilisha hesabu zao. Kutokana na utaratibu huo, baadhi ya Vyama vya Ushirika vya Msingi vimewalipa wakulima kati ya shilingi 1,000 hadi 1,050 kwa kilo ikilinganishwa na bei waliyokuwa wanapata wakulima ya shilingi 200 hadi 350 kwa kilo kabla ya mfumo huu kuanza kutumika. Aidha, kutokana na kutumika kwa mfumo huo, wakulima wamehamasika kuongeza uzalishaji wa zao la korosho. Hata hivyo, kwa lengo la kupunguza gharama na kumwezesha mkulima kupata malipo mazuri zaidi chini ya mfumo huo, Wizara kwa kushirikiana na Wizara ya Viwanda Biashara na Masoko pamoja na wadau wengine ilipitia upya gharama za ununuzi na uuzaji wa korosho. Maeneo ya kupunguza gharama ambayo yameainishwa ni pamoja na magunia, usafirishaji, usambazaji wa fedha, ushuru wa vyama, kupuliza madawa, unyaufu, ushuru wa Wilaya, riba ya mikopo na gharama za mwendesha ghala. Aidha katika kuwezesha utekelezaji wa mfumo huo, Wizara ilisaidia katika upatikanaji wa mikopo toka vyombo vya fedha (NMB na CRDB) ambapo Vyama vya Ushirika vya Msingi 291 vilivyo chini ya Vyama Vikuu vya MAMCU na TANECU (Mtwara), ILULU (Lindi), CORECU (Pwani) na TAMCU (Tunduru) vilipata mikopo ya jumla ya shilingi bilioni 38.7 katika msimu 2009/2010. Urejeshaji wa mikopo katika maeneo ya Vyama ni takriban asilimia mia moja. Kufufua na kuimarisha vyama vya Tumbaku Mheshimiwa Spika, kuanzia msimu wa 2009/2010, Wizara ilielekeza kutenganishwa kwa shughuli za usambazaji wa pembejeo na ununuzi wa tumbaku ambapo Vyama vya Ushirika kwenye maeneo ya uzalishaji wa tumbaku vilipewa jukumu la ununuzi na usambazaji wa pembejeo na makampuni yalipewa jukumu la kununua tumbaku. Katika kufanikisha azma hiyo, Wizara iliratibu majadiliano kati ya benki za CRDB , NMB na Vyama vya Ushirika ambayo yalifanikisha upatikanaji wa mikopo ya jumla ya shilingi bilioni 36 kwa ajili ya ununuzi wa pembejeo. Vyama vilivyonufaika na mikopo hiyo ni CHUTCU (Mbeya), CETCU (Singida), LATCU (Rukwa), KACU (Shinyanga), SONAMCU (Ruvuma) na WETCU (Tabora). Hadi tarehe 17 Februari 2010, Vyama vya Ushirika vilisambaza kwa wakulima wa Tumbaku jumla ya tani 22,941 za aina mbalimbali za mbolea. Hii ni sawa na asilimia 100 ya mahitaji yao. Aidha, Serikali inaendelea kutekeleza ahadi yake ya kulipa madeni ya nyuma ya wakulima wa tumbaku kwa makampuni ya ununuzi wa tumbaku ya TLTC na AOTTL. Hadi tarehe 15 Juni, 2010, jumla ya shilingi bilioni 1.4 zilikuwa zimelipwa. Kuimarisha Uendeshaji wa SACCOS na Benki za Ushirika Mheshimiwa Spika, katika mwaka 2009/2010, Wizara ilitoa mafunzo kwa Maafisa Ushirika 139 wa mikoa ya Tabora, Kigoma, Singida, Dodoma, Morogoro, Pwani, Dar es Salaam, Mara, Kagera, Mwanza, Shinyanga, Kilimanjaro, Manyara, Tanga na Arusha kuhusu matumizi ya miongozo ya uendeshaji na usimamizi wa SACCOS ili kuwaongezea uwezo wa uendelezaji, ukaguzi na usimamizi wa SACCOS. Mafunzo hayo ni sehemu ya usambazaji wa miongozo ya SACCOS ya Uhasibu (Accounting and Financial Management Manual), Ukaguzi (Audit guideline) na Ukaguzi wa kawaida (Inspection guideline) na Mfumo wa Taarifa za Menejimenti (MIS guideline). Miongozo hiyo itaviwezesha Vyama kuendeshwa kwa kuzingatia sheria, taratibu na viwango vinavyotakiwa. Kuimarisha Ukaguzi na Usimamizi wa Vyama vya Ushirika Mheshimiwa Spika, katika mwaka 2009/2010, Wizara ilifanya ukaguzi wa Chama Kikuu cha TANECU na Vyama vya Msingi 212 katika mkoa wa Mtwara na Vyama vya Msingi 117 katika mkoa wa Lindi. Ukaguzi huo ulilenga kubaini hali ya uendeshaji wa Vyama husika na mapendekezo yalitolewa kuhusu hatua zinazostahili kuchukuliwa ili kurekebisha dosari zilizojitokeza katika uendeshaji wa shughuli za ununuzi wa korosho kwa kutumia Mfumo wa Stakabadhi za Maghala. Taarifa ya ukaguzi inaendelea kufanyiwa kazi na hatua za kisheria zitachukuliwa kwa wale ambao watabainika kuhusika na ubadhirifu wa fedha za wanachama. Kwa kutambua umuhimu wa Shirika la Ukaguzi na Usimamizi wa Vyama vya Ushirika (COASCO), Wizara iliendelea kutoa ruzuku ili kuiimarisha utendaji wake. Katika mwaka 2009/2010, jumla ya Vyama 1,722 vikijumuisha SACCOS 917, Vyama vya Mazao 720, Vyama Vikuu 14 na vyama vinginevyo 71 vilikaguliwa. Kuanzisha Tume ya Maendeleo ya Ushirika Mheshimiwa Spika, katika mwaka 2009/2010, Wizara ilikamilisha maandalizi ya kuanzishwa kwa Tume ya Maendeleo ya Ushirika ambayo inategemewa kuleta msukumo mkubwa katika uhamasishaji, uanzishaji, uimarishaji na uendelezaji wa Ushirika nchini. Katika kufanikisha azma hiyo, Wizara imetayarisha bajeti inayojitegemea kwa ajili ya kutekeleza majukumu ya Tume hiyo. Udhibiti wa UKIMWI Mheshimiwa Spika, Wizara iliendelea kutekeleza jukumu la kupambana na kuzuia maambukizi ya UKIMWI miongoni mwa watumishi. Wizara ilitoa semina, vipeperushi na mabango yaliyohamasisha watumishi kujikinga na maambukizi ya UKIMWI. Katika kipindi hicho, watumishi walihamasika na wengi wao kujitokeza kupima virusi kwa hiari na watumishi 18 waliothibitika kuwa na virusi vya UKIMWI wamewezeshwa kupata matibabu na lishe bora. Masuala ya Jinsia Mheshimiwa Spika, katika mwaka 2009/2010, Wizara kwa kushirikiana na Wizara ya Maendeleo ya Jamii Jinsia na Watoto ilifanya ukaguzi wa masuala ya jinsia katika Wizara (Gender Audit). Matokeo ya ukaguzi huo yatatumika katika kuandaa Mwongozo wa kuingiza masuala ya jinsia kwenye shughuli za kilimo. Aidha, mafunzo ya jinsia yalitolewa na chuo cha ESAMI kwa Wajumbe watano (5) wa Kamati ya Jinsia. Maendeleo ya Rasilimali Watu Mheshimiwa Spika, katika mwaka 2009/2010, jumla ya watumishi 174 wa kada mbalimbali waliajiriwa ili kuongeza nguvu katika utoaji wa huduma katika Wizara. Aidha, wataalamu wa kilimo wapatao 1,014 wamepelekwa kwenye Sekretarieti za Mikoa na mamlaka mbalimbali za Serikali za Mitaa ili waweze kuajiriwa. Kazi nyingine zilizotekelezwa ni pamoja na kuwapandisha vyeo watumishi 432 katika madaraja mbalimbali kwa kuzingatia Sera ya Menejimenti na Ajira katika Utumishi wa Umma; kutoa mafunzo elekezi (induction course) kwa waajiriwa wapya 49 kuhusu sheria, kanuni na taratibu zinazotumika katika utumishi wa umma.Vilevile, Wizara iliendelea kufanya ukaguzi wa watumishi (Human Resources Audit) ili kuwa na taarifa na kumbukumbu sahihi za watumishi wote wa Wizara waliopo kwenye orodha ya malipo ya mishahara. Mheshimiwa Spika, katika mwaka 2009/2010, Wizara imeendelea kutekeleza Programu ya Kuboresha Utumishi wa Umma Awamu ya Pili (Public Sector Reform Program Phase II –PSRP II) kwa kutoa mafunzo ya Mfumo wa Wazi wa Mapitio na Tathmini ya Utendaji Kazi (Open Performance and Appraisal System-OPRAS) kwa wakufunzi watarajali (Training of Trainers- TOT). Aidha, mafunzo kwa wasaidizi wa kumbukumbu 20 yametolewa ikiwa ni pamoja na kuimarisha masijala kwa kuweka vifaa imara vya kuhifadhi kumbukumbu pamoja na kompyuta. Wizara imeimarisha huduma za Serikali Mtandao kwa kuweka mawasiliano ya internet kati ya Makao makuu ya Wizara na vituo vya utafiti vya Naliendele, Tumbi, Ukiriguru na Uyole pamoja na kuweka mtambo wa kisasa wa mawasiliano ya simu za ndani Wizarani. MPANGO WA MWAKA WA 2010/2011 Mheshimiwa Spika, katika mwaka 2010/2011, Wizara itaendelea kutekeleza majukumu ya ASDP ambayo lengo lake ni kuimarisha usalama wa chakula na kupunguza umaskini. Aidha, katika utekelezaji wa ASDP Wizara itazingatia misingi iliyoainishwa kukidhi Malengo ya Milenia (MDGs), MKUKUTA II na KILIMO KWANZA ambayo yote yanalenga kukuza uchumi, kupunguza umaskini uliokithiri na njaa. Kwa kuzingatia makubaliano yaliyofikiwa na Wakuu wa Nchi za Afrika walipokutana Maputo Msumbiji mwaka 2003, na kupitisha Programu Kabambe ya Kuendeleza Sekta ya Kilimo Barani Afrika (Comprehensive African Agriculture Development Programme – CAADP), Wizara katika utekelezaji wa ASDP imekidhi vigezo vya CAADP na hivyo inatarajia kutia saini hati ya makubaliano inayodhihirisha kuwa Tanzania imekidhi vigezo vya CAADP. Utiaji saini unatarajiwa kufanyika mwanzoni mwa mwezi wa Julai, 2010. Vilevile, utekelezaji wa Azma ya KILIMO KWANZA umeanza kuungwa mkono na sekta binafsi ndani na nje ya Tanzania kufuatia Mkutano wa Uchumi wa Dunia (World Economic Forum) uliofanyika Dar es Salaam, Tanzania tarehe 5-7 Mei, 2010. Kutokana na Mkutano huo, makampuni ya Unilever, YARA, DUPONT, SAB-Miller, General Mills, Syngenta, Monsanto na Shirika la AGRA yamekubaliana na Tanzania kuanzisha miradi mbalimbali ya kukuza kilimo katika Ukanda wa Kusini mwa Tanzania (Southern Agricultural Growth Corridor Tanzania – SAGCOT). Mkutano wa kwanza kwa lengo la kuandaa andiko la awali kwa ajili ya utekelezaji wa SAGCOT ulifanyika Dodoma tarehe 8 Juni, 2010 na kuhudhuriwa na wawakilishi wa sekta binafsi wa ndani na nje. Utekelezaji wa Programu ya Kuendeleza Sekta ya Kilimo (ASDP) Mheshimiwa Spika, mwaka 2010/2011, utakuwa ni mwaka wa tano wa utekelezaji wa ASDP. Programu hii aidha, inatekeleza sera ya kupeleka madaraka kwa wananchi (Decentralization by Devolution – D by D) kwa kupeleka karibu asilimia 75 ya raslimali za Sekta ya Kilimo wilayani na vijijini. Utekelezaji wa ASDP katika ngazi ya wilaya utaendelea kutekelezwa kupitia DADPs. Ili kutekeleza sera hiyo Halmashauri zilipatiwa maelekezo ya kiasi cha fedha ambazo zitatengwa kwa kila Halmashauri ili zitumie katika matayarisho ya mipango na bajeti zao kwa mwaka 2010/2011, na kujadiliwa na Kamati ya Fedha ya Halmashauri husika na hatimaye kupitishwa na Baraza la Madiwani. Bajeti za mikoa zimetengewa jumla ya shilingi bilioni 102.4 zitakazopelekwa kwenye Halmashauri kutokana na Mfuko wa Pamoja wa ASDP na DASIP. Kati ya fedha hizo, shilingi bilioni 97.5 ni fedha za nje na shilingi bilioni 5.0 ni fedha za ndani. Kati ya kiasi hicho cha fedha za nje, DASIP itachangia shilingi bilioni 15.6. Aidha, ofisi za Waratibu wa ASDP, ngazi ya Mkoa zimetengewa jumla ya Shilingi bilioni 1.8 kwa ajili ya kusimamia, kuratibu na kununua vitendea kazi. Katika kipindi hicho, Wizara za Sekta ya Kilimo zimetengewa shilingi bilioni 56.9 na kati ya fedha hizo, Wizara ya Kilimo Chakula na Ushirika imetengewa shilingi bilioni 21.7 zitakazotumika kuboresha huduma za utafiti, ugani, udhibiti wa visumbufu vya mimea na mazao, hifadhi ya mazingira, usalama wa chakula, kuanzisha kituo cha utafiti chenye ubora wa hali ya juu (Centre of excellence), huduma za ugavi na manunuzi, sheria, uratibu na ufuatiliaji na tathmini. Mheshimiwa Spika, kufuatia kumalizika kwa kipindi cha utekelezaji cha mradi wa PADEP ifikapo Juni 30, 2010 kazi kubwa itakayofanyika ni kuainisha uzoefu na mafanikio yaliyopatikana. Wizara itaendelea kutumia wataalam walioshiriki katika utekelezaji wa PADEP kwa lengo la kuboresha utekelezaji wa ASDP katika ngazi ya mkoa, wilaya na vijiji. Miongoni mwa kazi zitakazofanyika ni pamoja na kutumia uzoefu wa PADEP katika kuimarisha vikundi na mitandao ya wakulima, kushiriki katika mafunzo ya ujasiriamali miongoni mwa wakulima na kuboresha mfumo wa ufuatiliaji na tathmini ya ASDP. Mradi wa Uwekezaji Katika Sekta ya Kilimo Wilayani (DASIP) Mheshimiwa Spika, katika mwaka 2010/2011, Wizara kupitia Mradi wa Uwekezaji katika Sekta ya Kilimo (DASIP) imepanga kutekeleza majukumu yake kama ifuatavyo:- Kuendelea kuzijengea uwezo Halmashauri za Wilaya 28 wa kuibua, kupanga na kutekeleza Mipango ya Maendeleo ya Kilimo ya Vijiji (VADPs) na Wilaya (DADPs) yenye ubora unaokubalika; Kutoa mafunzo mbalimbali kwa Wakulima na wataalam wa kilimo na mifugo ili kuwapatia maarifa na utaalam wa kuendesha kilimo bora cha mazao na mifugo. Aidha, mafunzo ya uimarishaji wa Vyama vya Ushirika wa Akiba na Mikopo pamoja na utafiti wa masoko kwa mazao ya kilimo na mifugo yatatolewa kwa wataalam na wakulima; Kujenga miradi ya umwagiliaji 14 katika eneo la mradi, Kujenga mfumo wa masoko utakaowezesha wakulima na wafugaji kuuza mazao yao ndani na nje ya nchi; na Kuimarisha usimamizi wa miradi inayotekelezwa katika wilaya zilizo chini ya mradi. Utafiti wa Kilimo Mheshimiwa Spika, katika mwaka 2010/2011, Wizara itaendelea kutekeleza Nguzo ya 4 na 8 za KILIMO KWANZA kwa kubuni teknolojia bora za uzalishaji wa mazao mbalimbali zinazolenga kumwezesha mkulima kupata mavuno mengi na kuongeza tija, na hivyo kumuongezea kipato na kumpunguzia umaskini. Utafiti wa zao la mahindi utafanyika katika Vituo vya Utafiti vya Uyole, Selian, Ilonga na Ukiriguru. Utafiti wa zao la mpunga utafanyika katika vituo vya KATRIN, Dakawa, Ukiriguru na Uyole. Aidha, utafiti wa zao la mtama na uwele utafanyika katika vituo vya Ilonga na Hombolo na utafiti wa zao la ngano utafanyika katika vituo vya Uyole na Selian. Vilevile utafiti wa mazao ya jamii ya mikunde utafanyika katika Vituo vya Utafiti vya Uyole, Selian, na Ilonga; Utafiti wa mazao jamii ya mizizi utafanyika katika vituo vya Ukiriguru, Kibaha, Naliendele, Uyole na Maruku. Pia utafiti wa zao la ufuta na karanga utafanyika Naliendele, na alizeti utafanyika Ilonga. Mazao mengine yatakayofanyiwa utafiti na vituo vyake ni pamoja na minazi (Mikocheni), korosho (Naliendele), zabibu (Makutupora), mkonge (Mlingano), pareto (Uyole), miwa (Kibaha) na pamba (Ukiriguru na Ilonga). Katika tafiti hizo, Wizara itaendelea kutafiti na kutathmini vizazi mbalimbali kwa madhumuni ya kutoa angalau mbegu 7 mpya za mazao zenye tija kubwa zaidi, kustahimili ukame, zenye ukinzani dhidi ya magonjwa na visumbufu vya mimea na zinazokidhi viwango vya ubora, na matakwa ya watumiaji wa mbegu hizo na kukidhi mahitaji ya soko. Mazao yatakayohusika ni alizeti, pamba, ufuta, kartamu, karanga, mahindi, mpunga, mtama, ngano, shayiri na jamii ya mikunde. Mazao mengine ni viazi, muhogo, migomba, mboga mboga, matunda na viungo. Aidha, mbegu mama kiasi cha tani 60 za aina mbalimbali za mazao zitazalishwa ili kukidhi mahitaji ya mbegu kwa ajili ya mashamba ya kuzalisha mbegu. Vilevile, Wizara itaendelea na utafiti wa bioteknolojia. Mheshimiwa Spika, Wizara itaendelea kubuni na kutathmini aina 3 za mbinu shirikishi za udhibiti visumbufu na magonjwa ya mimea na mazao na kutathmini madawa ya asili na ya viwandani yanayofaa kutumika bila kuathiri mazingira na kwa gharama nafuu. Aidha, kituo cha Taifa cha Kutunza Nasaba za Mimea (National Plant Genetic Resource Centre-NPGRC) kilichopo Taasisi ya Utafiti wa Viautilifu vya Tropiki (TPRI) mkoani Arusha kitaendelea kukusanya na kuhifadhi vinasaba kwa kushirikiana na vituo vingine vya utafiti. Vilevile, tathmini ya njia bora za usindikaji na uongezaji wa thamani kwa mazao mbalimbali kwa ajili ya kupanua soko kwa mkulima itafanyika. Utafiti wa Udongo na Rutuba ya Ardhi Mheshimiwa Spika, Wizara kupitia Vituo vya Utafiti vya Mlingano, Uyole, Selian na Ukiriguru itahakiki na kupendekeza teknolojia angalau 5 za urutubishaji husishi wa udongo (Integrated Soil Fertility Management options) kwa kila ikolojia za kilimo zilizoko katika wilaya 53 ambazo zinapata ruzuku ya pembejeo. Vilevile, Wizara itaendelea na utafiti wenye lengo la kutathmini, kuhakiki na kutoa mapendekezo juu ya viwango vya matumizi ya mbolea. Kituo cha utafiti cha Mlingano kitaendelea na kazi ya kuboresha ramani za rasilimali kilimo kwa kutumia teknolojia ya Mfumo wa Habari wa Kijiografia kwa ajili ya kuainisha maeneo ya uwekezaji. Kazi hii itaendelea kufanyika katika wilaya za mikoa ya Dar es salaam, Pwani, Lindi, Mtwara na Tanga. Wizara pia itaendelea kufanya uchunguzi wa sampuli za udongo kwenye kituo hicho ili kuweza kubaini teknolojia sahihi za kilimo endelevu na maeneo yanayofaa kwa kilimo cha mahindi na mpunga katika wilaya za Mvomero, Kilosa na Morogoro Vijijini. Kazi hiyo itaendelea kufanyika kwa kuzingatia mkakati maalum wa kuufanya mkoa wa Mororgoro kuwa ghala la Taifa (Fanya Morogoro Ghala la Taifa-FAMOGATA). Mheshimiwa Spika, uhakiki wa matumizi ya mbolea ya Minjingu pamoja na Minjingu Mazao utaendelea katika Kanda za Mashariki, Kaskazini na Nyanda za Juu Kusini. Jumla ya sampuli za udongo 3,000 toka kwa wadau mbalimbali zitachunguzwa na kutolewa ushauri kuhusu virutubisho vinavyopaswa kuongezwa kwenye udongo ili kuongeza uzalishaji. Utafiti wa Mifumo ya Kilimo na Uchumi Sayansi Jamii Mheshimiwa Spika, katika mwaka 2010/2011, Wizara itaendelea kufanya tafiti za sayansi jamii na uchumi kuhusu matatizo yanayoathiri uenezaji mzuri wa teknolojia za kilimo. Tafiti hizo zitafanywa katika kanda za Kaskazini, Mashariki, Nyanda za Juu Kusini, Kati, Kusini, Magharibi na Ziwa. Aidha, Wizara itaendelea kutayarisha bajeti za uzalishaji wa mazao ya mahindi, mpunga, muhogo, mtama na pamba kwenye kanda zote ili zitumike kufahamisha watalaam wa ugani na wakulima gharama za uzalishaji na faida inayopatikana kwa kila zao. Wizara pia itafanya tathmini ya matokeo ya tafiti (impact studies) kwa zao la mahindi ili kutambua mchango wa utafiti wa mahindi katika kuongeza kipato. Kuboresha vituo na kuimarisha uwezo wa Watafiti. Mheshimiwa Spika, katika mwaka 2010/2011, Wizara itaendelea kutekeleza maagizo ya Mhe. Rais ya kuboresha mazingira ya kufanyia kazi watafiti kwa kukarabati baadhi ya nyumba za kuishi wafanyakazi katika vituo vya Selian (nyumba mpya 1), Maruku (2) Makutupora (2), Naliendele (4), Ukiriguru (3), Tumbi (3), na Ilonga (4) na kukarabati mifumo ya maji katika vituo vya Naliendele na KATRIN. Katika kipindi hicho, barabara iendayo kituo cha utafiti Uyole kutoka barabara kuu ya Dar Es Salaam -Tunduma itaendelea kufanyiwa matengenezo (Km 2). Aidha, Wizara itanunua magari 8 ambayo yatasambazwa katika vituo vya KATRIN (2), Ukiriguru (1), Mlingano (1), Naliendele (2), Ilonga (1) na HORTI Tengeru (1) pamoja na kuongeza vitendea kazi ambapo kompyuta 70 zitanunuliwa. Katika kuongeza uwezo wa watafiti, Wizara itatoa ufadhili kwa watafiti 52 kwa ajili ya mafunzo ya muda mrefu, kati ya hao 15 ni Shahada ya Uzamivu (PhD.), 11 Uzamili (MSc.) na 26 Shahada ya kwanza (BSc). Vilevile, mafunzo ya muda mfupi yatatolewa kwa watumishi wapatao 250 kulingana na fani zao ikiwa ni pamoja na watafiti, madereva, wasaidizi wa ofisi na makatibu muhtasi. Katika kipindi hicho, watafiti 6 waliokuwa wakipata mafunzo ya MSc. watahitimu masomo yao na kurudi kwenye vituo vyao vya kazi. Mheshimiwa Spika, chini ya mfumo wa usimamizi wa rasilimali na utafiti unaowalenga wadau yaani Client-Oriented Research Development and Management Approach (CORDEMA), Wizara itaendelea kutoa mafunzo kwa watafiti 310 katika vituo 17 vya utafiti ili kuwajengea uwezo wa kuandaa na kutekeleza tafiti zenye kutatua mahitaji yanayotokana na vipaumbele vya kanda na wadau wake pamoja na kusimamia rasilimali za utafiti ili kuleta ufanisi katika ugunduzi wa teknolojia. Mheshimiwa Spika, Wizara itaendelea kuboresha Mifuko ya Utafiti ya Kanda (Zonal Agricultural Research and Development Fund- ZARDEF) mintaarafu ya kufanya tafiti za kilimo zinazolenga kutoa teknolojia sahihi za kutatua matatizo ya uzalishaji. Jumla ya tafiti 140 zitafanyika katika kanda zote saba. Katika kuhakikisha kuwa teknolojia nyingi zilizogunduliwa na watafiti zinawafikia haraka walengwa, katika mwaka 2010/2011, Vitengo Unganishi katika kanda saba za utafiti na ugani vitaimarisha mbinu za kusambaza teknolojia kwa kutumia nyenzo rahisi za kufikisha ujumbe kwa wakulima ikiwa ni pamoja na kutoa simulizi 35 za mafanikio ya utafiti na ugani (success stories) kwa kanda saba. Aidha, Mradi wa kuanzisha Kituo cha Ubora wa Hali ya Juu cha Utafiti wa zao la mpunga kwa kanda ya Afrika Mashariki na Kati (Regional Rice Centre of Excellence) utaendelea kutekelezwa chini ya Programu ya Afrika Mashariki ya Kuendeleza Tija ya Kilimo na Uzalishaji (Eastern Africa Agricultural Productivity Programme). Programu hiyo itatoa msukumo wa pekee wa kubuni na kuendeleza teknolojia za mpunga na kuhakikisha kuwa zinatumiwa na walengwa kwa wingi nchini na nchi za Afrika Mashariki na Kati ambazo ni wanachama wa Taasisi ya Kuimarisha Utafiti wa Kilimo Afrika Mashariki na Kati (Association for Strengthening Agricultural Research in East and Central Africa – ASARECA). Kituo cha Utafiti cha KATRIN – Ifakara ndicho kitakachoongoza na kuratibu shughuli za utafiti kikisaidiana na vituo vyote vya utafiti katika kanda saba za utafiti, vyuo vya mafunzo ya kilimo na Chuo Kikuu cha Kilimo cha Sokoine. Upatikanaji wa Pembejeo Mheshimiwa Spika, katika mwaka wa 2010/2011, Wizara itaendelea kugharamia ruzuku ya mbolea, mbegu bora, miche bora ya kahawa na chai pamoja na madawa ya pamba na korosho (Nguzo ya 4 na 7 za KILIMO KWANZA). Idadi ya wakulima watakaonufaika na mpango wa ruzuku itaongezeka kutoka wakulima 2,076,710 mwaka 2009/2010 hadi wakulima 2,576,710 mwaka 2010/2011 wakiwemo wakulima 2,000,000 kwa mazao ya chakula na wakulima 576,710 kwa zao la pamba. Mikoa 20 ambayo itanufaika na ruzuku ya mbolea na mbegu bora ni Iringa, Mbeya, Rukwa, Ruvuma, Arusha, Morogoro, Kilimanjaro, Kigoma, Manyara,Tabora katika Wilaya za Sikonge, Urambo na Igunga, Mara katika Wilaya za Tarime, Serengeti, Bunda na Rorya, Shinyanga katika Wilaya za Kahama na Bukombe, Kagera katika Wilaya za Chato na Karagwe, Mwanza katika Wilaya za Geita na Sengerema, Mtwara katika Wilaya za Mtwara, Newala na Masasi; Lindi katika Wilaya za Lindi, Nachingwea na Ruangwa; Tanga katika Wilaya za Korongwe, Lushoto, Kilindi, Handeni na Muheza; Dodoma katika Wilaya za Mpwapwa , Bahi, Kongwa na Kondoa; Pwani katika Wilaya za Bagamoyo na Rufiji; na Singida katika Wilaya za Singida Vijijini, Manyoni na Iramba. Hivyo, kiasi cha mbolea ya ruzuku kitaongezeka kutoka tani 150,000 za mwaka 2009/10 hadi kufikia tani 200,000 mwaka 2010/2011. Mbegu bora za mahindi na mpunga zitaongezeka kutoka tani 15,150 hadi tani 20,000 mwaka 2010/2011. Kwa upande wa zao la pamba mikoa itakayonufaika ni Shinyanga, Mara, Kigoma, Manyara, Mwanza, Singida, Tabora, Morogoro, Pwani na Iringa. Miche Bora Katika kuongeza matumizi ya miche bora, Wizara itaongeza usambazaji wa miche ya kahawa kufikia miche 15,000,000 kutoka miche 13,000,000 mwaka 2009/2010 na chai miche 15,000,000 mwaka 2010/2011 kutoka miche 12,000,000 mwaka 2009/2010. Mheshimiwa Spika, katika kutekeleza Mradi wa Kuongeza Usalama wa Chakula, Wizara itatekeleza yafuatayo:- Kuelimisha wakulima katika mikoa yote itakayofaidika na ruzuku ya pembejeo za kilimo ili zitumike kama ilivyokusudiwa; Kuelimisha Kamati za Vocha za Taifa, Mkoa, Wilaya na Vijiji ili kusimamia utekelezaji wa ruzuku ya pembejeo kwa utaratibu wa vocha; Kuendelea kuwasaidia wakulima wadogo wanaozalisha mbegu bora za daraja la kuazimiwa; Kuongeza uwezo wa Taasisi 3 za Utafiti (Selian-Arusha, Ilonga-Morogoro na Uyole-Mbeya) wa kuzalisha mbegu mama; Kuimarisha Kituo cha Utafiti cha Mlingano kufanya utafiti wa Matumizi Husishi ya Rutuba ya Udongo; na Kukarabati miundombinu ya umwagiliaji katika mashamba ya Msimba (hekta 150), Kilangali (hekta 200) na Arusha (hekta 50) yanayoendeshwa na Wakala wa Mbegu za Kilimo (ASA) ili kuongeza uzalishaji wa mbegu za msingi na zilizothibitishwa Mheshimiwa Spika, kazi nyingine zitakazotekelezwa ni kama zifuatazo:- Kuimarisha Mamlaka ya Kudhibiti Matumizi bora ya mbolea hapa nchini (Tanzania Fertilizer Regulatory Authority- TFRA); Kusimamia utekelezaji wa uzalishaji wa mbegu za Daraja la Kuazimiwa (Quality Declared Seed-QDS) kwa kutumia wakulima wadogo; Kuendelea kuwapatia mafunzo na kuwaongezea uwezo mawakala wa pembejeo (Rural Agro Dealers) na kupewa dhamana ya kupata mikopo ya kununua pembejeo; na Kuongeza upatikanaji wa mbegu bora zilizozalishwa na ASA kutoka tani 918 za mwaka 2009/2010 hadi tani 2,000 katika msimu wa 2010/2011; Kuzalisha miche ya matunda 350,000 na vipando vya mihogo 25,000,000; na Kuimarisha Taasisi ya Kudhibiti Ubora wa Mbegu (TOSCI). Mheshimiwa Spika, Wizara itaendelea kutoa ruzuku ya pembejeo za mazao ya pamba na korosho. Zao la pamba litapata ruzuku ya mbegu bora tani 10,000 na madawa acrepacks 4,653,900 kwa ajili ya ekari 1,537,500. Utoaji wa ruzuku kwa zao hilo utafanyika kwa utaratibu wa vocha. Aidha, zao la korosho litapata ruzuku ya madawa lita 64,000 na tani 3,000 za madawa ya unga. Zana za Kilimo Mheshimiwa Spika, katika mwaka 2010/2011, Wizara itatoa mafunzo ya kilimo bora cha mpunga na matumizi sahihi ya matrekta madogo ya mkono kwa vikundi 40 vyenye wakulima 1,000 katika skimu za umwagiliaji 40 zilizoteuliwa kuendesha kilimo bora cha mpunga ili kuongeza tija na mapato. Wakulima hao watafundishwa kuendesha kilimo kwa kutumia zana bora za kilimo kibiashara. Wizara kwa kushirikiana na Halmashauri za Arusha, Meru, Babati, Karatu, Hanang, Moshi Vijijini, Same, Kilindi, Mvomero na Kongwa itatoa mafunzo kwa wakulima kuhusu matumizi ya zana bora za kilimo hifadhi. Aidha, vikundi 10 vya wakulima vitawezeshwa kuanza kutumia teknolojia mpya ya matumizi ya mashine za kupanda bila kukatua “direct seeders” zinazovutwa na matrekta madogo ya mkono. Wizara pia itashirikiana na Halmashauri za Kibaha, Kisarawe, Rufiji, Mkuranga, Bagamoyo, Mtwara Vijijini, Masasi, Nanyumbu, Lindi Vijijini na Ruangwa kutoa mafunzo kwa vikundi vya wakulima na wakulima wadogo katika usindikaji wa muhogo, korosho na ukamuaji wa mbegu za mafuta. Programu ya Kushirikisha Vijana katika Kuendeleza Kilimo Mheshimiwa Spika, katika mwaka wa 2010/2011, Wizara itaendelea kutoa ushauri wa kiufundi kwa Halmashauri za Wilaya na wakulima juu ya matumizi bora ya zana hasa matrekta madogo ya mkono. Mafunzo yatatolewa juu ya matumizi na matunzo ya matrekta madogo ya mkono na mashine za kusindika muhogo (chipper, grater, presser na milling machine) ikiwa ni pamoja na kuendesha kilimo kwa kutumia zana bora za kilimo na usindikaji kibiashara kwa vikundi 35 vya vijana katika mikoa ya Lindi na Mtwara kwa kushirikiana na Shirika la Chakula na Kilimo la Umoja wa Mataifa (FAO) chini ya Mpango wa One UN Joint Programme. Mfuko wa Pembejeo za Kilimo Mheshimiwa Spika, katika mwaka 2010/2011, Mfuko wa Pembejeo umetengewa kisasi cha shilingi bilioni 3.8 zitakazotumika kutoa mikopo yenye riba nafuu kwa ajili ya pembejeo za kilimo na mifugo pamoja zana za kilimo. Mikopo itakayotolewa ni ya matrekta makubwa 62 na madogo 63. Mfuko pia umepanga kukusanya marejesho ya mikopo iliyoiva yenye thamani ya shilingi bilioni 5.6 ambazo zitatumika kutoa mikopo ya pembejeo na zana za kilimo. Kutokana na marejesho yatayopatikana, Mfuko umepanga kutoa mikopo ya matrekta 100 yenye thamani ya shilingi bilioni 3.8, matrekta madogo 117 yenye thamani ya shilingi milioni 819 na pembejeo za kilimo na mifugo zenye thamani ya shilingi milioni 485.5 Mafunzo ya Kilimo kwa Wataalam Mheshimiwa Spika, katika mwaka 2010/2011, Wizara itatoa mafunzo ya muda mrefu ya astashahada na stashahada kwa vijana 5,499 katika vyuo 15 vya Wizara na binafsi (Nguzo ya 8 ya KILIMO KWANZA). Mafunzo hayo yanalenga kuwaandaa vijana kutoa huduma za ugani kwa wakulima. Wizara pia itagharamia mafunzo ya muda mrefu kwa wakufunzi 10 wa shahada ya kwanza, wakufunzi 8 shahada ya uzamili na mafunzo ya muda mfupi kwa watumishi 60 katika fani mbalimbali. Mafunzo ya muda mfupi (refresher/upgrading courses) yatatolewa kwa wakufunzi 40 kutoka kwenye vyuo vya kilimo pamoja na kuandaa mtaala mpya wa Zana za Kilimo (Agromechanization) ngazi ya Stashahada. Kwa kushirikiana na Shirika la Maendeleo la Japan (Japan International Cooperation Agency – JICA), vyuo vinne (4) vya Kilimo (KATC, MATI Ilonga, MATI Ukiriguru na MATI Igurusi) vitawezeshwa kupanua na kutoa mafunzo ya umwagiliaji katika skimu 12. Aidha, vyuo vingine vitakarabatiwa na kuboresha samani, vitendea kazi, vifaa na nyenzo za kufanyia kazi mbalimbali. Huduma za Ugani Mheshimiwa Spika, katika mwaka 2010/2011, Wizara ya Kilimo Chakula na Ushirika itaendelea kushirikiana na Ofisi ya Waziri Mkuu- TAMISEMI kuimarisha utoaji wa huduma za ugani (Nguzo ya 8 ya KILIMO KWANZA) kwa wakulima kwa kutekeleza yafuatayo:- Kuboresha uenezaji wa teknolojia katika kilimo kwa kutumia mbinu shirikishi jamii katika kilimo, ikiwa ni pamoja na matumizi ya Shamba Darasa ambayo imeonyesha kuwa na manufaa kwa wakulima ambapo mashamba darasa 6,000 yenye wakulima 150,000 yanatarajiwa kuanzishwa mwaka 2010/2011; Kuimarisha mfumo wa kutumia mkulima kuwafundisha wakulima wenzake (Farmer-to-Farmer Extension), kwa kutoa mafunzo kwa wataalam na kuusimamia. Pia Wizara itaendelea kutoa elimu kwa wakulima kupitia vipindi vya redio, vijitabu, machapisho, vipeperushi, mabango na kuonyesha sinema vijijini kwa kuzingatia kanda za kilimo kupitia ofisi Kiungo za Mawasiliano za Kanda; Kutoa ushauri wa kitaalam wa kuendesha shughuli za ugani katika Mamlaka za Serikali za Mitaa kama njia ya kudumisha viwango vya utoaji wa huduma hizo; Kuhimiza Halmashauri za Wilaya kuwapatia wataalam wa ugani vitendea kazi vikiwemo magari, pikipiki na baiskeli, kuwajengea nyumba za kuishi, kujenga Vituo vya Taaluma ya Kilimo vya Kata na kutoa mafunzo; Kuwezesha vikundi vya wakulima 30 kutoka mikoa ya Rukwa, Iringa, Morogoro, Mbeya, Ruvuma, Kigoma, Mara, Shinyanga, Manyara na Tabora ili kuendesha kilimo cha kibiashara; Kutoa mafunzo kwa vijana tarajali ili kukabiliana na upungufu wa wataalam wa ugani vijijini; Kuratibu mashindano ya Kilimo na maadhimisho ya Sikukuu ya Wakulima Nane Nane na Siku ya Chakula Duniani; na Kushirikisha na kuwezesha sekta binafsi na asasi zisizokuwa za kiserikali kutoa huduma za ugani kwa kuzijengea uwezo na kuboresha utoaji wa huduma hizo na kuanzisha jukwaa la watoa huduma ili kurahisisha uratibu wa utoaji huduma za kilimo. Udhibiti wa Visumbufu vya Mimea na Mazao ya Kilimo Mheshimiwa Spika, katika mwaka 2010/2011, Wizara itaendelea kukagua, kutabiri na kudhibiti milipuko ya visumbufu vya mimea hususan, kwelea kwelea, nzige wekundu, viwavijeshi na panya (Nguzo ya 7 ya KILIMO KWANZA). Aidha, Wizara itaendelea kushirikiana na Halmashauri za Wilaya kuwajengea uwezo wataalam wa ugani na wakulima wa kupambana na visumbufu vya mazao kwa kutumia teknolojia rahisi. Teknolojia hizo ni pamoja na matumizi ya udhibiti husishi (IPM), wadudu walawangi na mimea katika udhibiti wa visumbufu. Huduma nyingine zitakazotolewa na Wizara zinahusu kusimamia Sheria ya Afya ya Mimea ya Mwaka 1997 hususan, katika udhibiti wa uagizaji, usambazaji, biashara na matumizi ya viuatilifu, na huduma za karantini ya mimea na mazao yake yanaposafirishwa nje au yanapoingizwa ndani ya nchi. Wizara pia itaendelea kuimarisha huduma katika vituo vyake vya karantini ya mimea na mazao mipakani, bandarini na viwanja vya ndege. Mipango ya Kuhifadhi Mazingira Katika Kilimo Mheshimiwa Spika, katika mwaka 2010/2011, Wizara itaendelea kuratibu, kudhibiti na kuhamasisha shughuli za hifadhi ya mazingira katika kazi za maendeleo ya kilimo kwa kushirikisha Halmashauri za Wilaya ili kuongeza uzalishaji na kuwa na kilimo endelevu. Katika kufanikisha azma hiyo, Wizara kwa kushirikiana na wadau na Halmashauri za Wilaya, itafanya tathmini ya athari ya shughuli za maendeleo ya kilimo kwenye mazingira katika Halmashauri 10 za mikoa ya Manyara, Dodoma, Pwani, Lindi na Iringa kwa lengo la kupata hali halisi ya hifadhi ya mazingira katika maeneo hayo. Wizara pia itaendelea kuhamasisha jamii juu ya matumizi bora ya teknolojia endelevu za kilimo zinazozingatia hifadhi ya mazingira kwa kupitia maadhimisho mbalimbali kama vile sikukuu ya Wakulima Nane Nane, Siku ya Mazingira Duniani, Siku ya Chakula Duniani, Siku ya Ushirika Duniani, Wiki ya Utumishi wa Umma na kwa kutumia vyombo vya habari. Aidha, Wizara itatoa mafunzo kwa wataalam na timu za wawezeshaji kwa mikoa iliyotajwa pamoja na mikoa ya Mtwara na Morogoro kuhusu kilimo endelevu kinachohusisha hifadhi ya ardhi na mazingira na jinsi ya kukabiliana na athari zilizopo zikiwemo zile za mabadiliko ya tabianchi. Wizara kwa kushirikiana na Ofisi ya Makamu wa Rais Idara ya Mazingira (VPO-DoE), Baraza la Taifa la Usimamizi wa Mazingira (NEMC) pamoja na wadau mbalimbali itatayarisha Mipango na Mikakati ya Kilimo ya Hifadhi ya Mazingira. Aidha, Wizara itaandaa Mwongozo wa Tathmini ya Athari za Mazingira zinazotokana na shughuli za kilimo kwa lengo la kuhakikisha kuwa shughuli za kilimo nchini zinafanyika kwa kuzingatia hifadhi ya mazingira (Nguzo ya 7 ya KILIMO KWANZA). Hifadhi ya Udongo na Matumizi Bora ya Ardhi Mheshimiwa Spika, Wizara itaendelea kutoa maelekezo ya kitaalamu kwa Halmashauri 12 zinazoathiriwa sana na tatizo la mmomonyoko wa udongo katika mashamba ya wakulima na jinsi ya kukabiliana na tatizo hilo kwa kutumia mbinu na teknolojia mbalimbali za hifadhi ya udongo na maji mashambani. Pia, Wizara itatoa mafunzo ya vitendo kwa wataalam wa kilimo kutoka Halmashauri 22 ili wawe na uwezo wa kuwapatia wakulima mbinu na teknolojia mbalimbali za kudhibiti mmomonyoko wa udongo mashambani kulingana na mazingira ya maeneo yao. Mheshimiwa Spika, Wizara itaendelea kuendeleza matumizi ya teknolojia endelevu za kilimo mseto (za asili na za kisasa) zinazofaa kwa maeneo ya miinuko katika halmashauri 15 kulingana na mazingira ya maeneo husika ili kupunguza athari zitokanazo na mabadiliko ya tabianchi na kuenea kwa jangwa. Aidha, Wizara itaendelea kushirikiana na Shirika la Chakula duniani (FAO), kuendeleza mifumo asilia endelevu ya kilimo mseto sehemu za miinuko chini ya mradi wa Globally Important Agicultural Heritage Systems (GIAHS) unaofadhiliwa na Serikali ya Ujerumani. Mheshimiwa Spika, Wizara kwa kushirikiana na Wizara ya Ardhi Nyumba na Maendeleo ya Makazi na Sekretarieti za Mikoa, itashiriki kikamilifu katika kutambua na kupima maeneo yanayofaa kwa kilimo ili kuchochea kasi ya uwekezaji katika kilimo. Aidha, Wizara itaendelea kupima ardhi ya vituo vya Utafiti, vyuo vya Mafunzo na Wakala wa Mbegu ili kupatiwa hati. Mheshimiwa Spika, Wizara itaendelea kutoa ushauri wa kitaalam kwa maafisa kilimo katika Halmashauri 10 nchini juu ya tathmini ya rasilimali ardhi kwa ajili ya uendelezaji wa kilimo. Vilevile, Wizara itaendelea kuelimisha na kuhamasisha umma juu ya matumizi endelevu ya ardhi ya kilimo na jinsi ya kukabiliana na athari zitokanazo na uharibifu wa mazingira na mabadiliko ya tabianchi kwa njia ya redio, luninga, mabango na vipeperushi. Mheshimiwa Spika, Wizara itaendelea kutoa maelekezo ya kitaalam kwa Halmashauri 12 kuhusu tathmini na ukusanyaji wa takwimu za ubora wa ardhi ya kilimo ili kuwapa wakulima maelekezo sahihi ya matumizi ya mbolea kulingana na mazingira ya eneo. Aidha, Wizara itatoa ushauri wa kitaalam kwa Halmashauri 10 juu ya uandaaji na usimamizi wa mipango shirikishi ya matumizi bora ya ardhi ili kuwa na vijiji vya mfano wa kuigwa. Mheshimiwa Spika, Wizara itatoa mafunzo kwa wataalam kutoka Halmashauri 24 juu ya upangaji wa matumizi ya ardhi ya kilimo ili kufanikisha uendelevu wa matumiz ya ardhi hiyo na kupunguza migogoro ya ardhi kwenye vijiji husika. Aidha, Ili kusogeza utoaji wa huduma za matumizi bora ya ardhi ya kilimo kwa Halmashauri za wilaya na vijiji, Wizara itaendelea kuimarisha vituo vitano vya kanda vilivyokwishaanza kupatiwa wataalam kwa kuboresha mazingira ya kazi na pia kuongeza uwezo wa rasilimali watu na vitendea kazi kwa kanda zote saba. Uendelezaji wa Mazao ya Kilimo Uzalishaji wa Mazao Makuu ya Biashara Asilia Mheshimiwa Spika, Wizara kupitia Bodi za Mazao makuu ya biashara asilia (Nguzo ya 4 ya KILIMO KWANZA) itaendelea kusimamia utekelezaji wa Sheria, Kanuni na Miongozo inayosimamia uzalishaji na biashara ya mazao hayo hapa nchini. Katika kuhakikisha tija na uzalishaji wa mazao hayo inaongezeka kitaifa, kimkoa na kiwilaya, Wizara itaendelea kuhimiza Halmashauri za Wilaya kuwezesha wakulima kuibua miradi ambayo itaingizwa kwenye Mipango ya Maendeleo ya Kilimo ya Wilaya (DADPs). Katika msimu wa 2010/2011, Wizara kupitia Bodi za Mazao itasimamia ubora wa mazao ili yawe na ubora wa hali ya juu na hivyo kuuzwa kwa bei nzuri katika soko la ndani na nje. Mambo muhimu yatakayozingatiwa ni pamoja na kuelimisha wakulima juu ya umuhimu wa kutunza mazao mashambani, kuyapanga katika madaraja wakati wa kuuza, kuimarisha huduma za ukaguzi wa mazao, kuhakikisha mazao yanauzwa katika vituo vilivyoidhinishwa na kuhimiza usindikaji wa mazao kabla ya kuyauza. Mategemeo ya uzalishaji wa mazao makuu ya biashara mwaka 2010/2011 ni kama inavyoonyeshwa kwenye Jedwali Na. 2. Jedwali Na. 2 Malengo ya Uzalishaji wa Mazao Makuu ya Biashara Asilia kwa mwaka 2010/2011 Zao 2009/2010 2010/2011 Chai 33,160 35,000 Sukari 279,850 317,000 Tumbaku 60,900 78,000 Pamba 267,004 260,000 Pareto 3,320 5,000 Mkonge 26,363 35,000 Kahawa 40,000 60,575 Korosho 74,169 121,070  Chanzo: Wizara ya Kilimo Chakula na Ushirika Sukari Mheshimiwa Spika, uzalishaji wa sukari unatarajiwa kuongezeka kutoka tani 279,850 mwaka 2009/2010 hadi tani 317,000 mwaka 2010/2011. Ongezeko litatokana na kupanuka uzalishaji katika viwanda vya Kagera na TPC na wakulima wadogo wa miwa kuongeza uzalishaji kutokana makubaliano na Jumuiya ya Nchi za Ulaya kwa kutumia utaratibu wa mashamba makubwa (block farming). Utaratibu huo utarahisisha upatikanaji wa huduma za ugani, pembejeo, uvunaji na usafirishaji wa miwa. Tumbaku Mheshimiwa Spika, uzalishaji wa tumbaku unatarajiwa kuongezeka kutoka tani tani 60,900 mwaka 2009/2010 hadi tani 78,000 mwaka 2010/2011. Ongezeko hilo litatokana na kuwajengea uwezo wakulima kuzingatia kanuni bora za kilimo cha tumbaku, kuwapatia wakulima mbegu bora za tumbaku, ujenzi wa mabani mapya 10,000 ya kukaushia tumbaku ili kuongeza ufanisi wa ukaushaji na kupunguza uharibifu wa majani baada ya mavuno. Aidha, Wizara itaendelea kushirikiana na wadau wa tumbaku kuhakikisha wakulima wanapata bei nzuri ya tumbaku kwa kuhakikisha unakuwepo ushindani katika ununuzi wa tumbaku nchini. Chai Mheshimiwa Spika, uzalishaji wa chai unatarajiwa kuongezeka kutoka tani 33,160 mwaka 2009/2010 hadi tani 35,000 mwaka 2010/2011. Ongezeko hilo litatokana na uvunaji wa chai iliyopandwa miaka miwili iliyopita, ufufuaji wa mashamba yaliyotelekezwa, kutoa mafunzo juu ya kilimo bora cha chai, hususan kwa wakulima wadogo; kuimarisha ukaguzi katika mashamba ya chai na kuhakikisha kuzingatiwa kwa kanuni bora za uzalishaji wa chai. Aidha, utaratibu wa kuwatumia wataalam waliobobea wa huduma za ugani katika zao la chai utaimarishwa (commodity specific extension services) na kuhamasisha uanzishaji wa mashamba ya chai katika maeneo mapya. Pareto Mheshimiwa Spika, uzalishaji wa pareto unatarajiwa kuongezeka kutoka tani 3,320 mwaka 2009/2010 hadi tani 5,000 mwaka 2010/2011. Ongezeko hilo litatokana na kuwafundisha wakulima mbinu za kilimo bora cha pareto, kuzalisha na kusambaza tani 23 za vikonyo vya mbegu bora za pareto na kuwajengea uwezo wakulima kupunguza upotevu wa maua ya pareto baada ya mavuno kwa kufundisha mbinu bora za ukaushaji wa pareto. Mkonge Mheshimiwa Spika, uzalishaji wa mkonge unatarajiwa kuongezeka kutoka tani 26,363 mwaka 2009/2010 hadi tani 35,000 mwaka 2010/2011. Ongezeko hilo litatokana na kuendelea kuongezeka kwa uzalishaji unaotokana na upanuzi wa mashamba katika misimu ya nyuma, kuanza kwa uvunaji wa mkonge wa wakulima wadogo katika mikoa ya kanda ya Ziwa na kuwawezesha wakulima wadogo kupata mashine za kukobolea mkonge. Aidha, Bodi ya Mkonge itaendelea kusimamia usafi wa mashamba ili kuhakikisha tija na uzalishaji katika mashamba ya mkonge unaongezeka. Pamba Mheshimiwa Spika, uzalishaji wa pamba utarajiwa kupungua kutoka tani 267,004 mwaka 2009/2010 hadi tani 260,000 mwaka 2010/2011 za pamba mbegu. Upungufu katika matarajio ya uzalishaji unatokana na athari za kudorora kwa uchumi duniani ambapo bei ya pamba mbegu ilishuka hadi kufikia shilingi 440.00 kwa kilo moja. Kutokana na sababu hiyo, baadhi ya wakulima wameendelea kuwa na wasiwasi na bei ya pamba na hivyo kulima mazao mbadala katika baadhi ya maeneo hususan maeneo yanayolima tumbaku katika Wilaya za Urambo, Uyui, Bukombe na Kahama. Sababu nyingine ni ukame uliotokea katika baadhi ya maeneo wakati wa kupanda zao la pamba na mashamba mengi kujaa maji kutokana na mvua nyingi zilizonyesha mwezi wa Aprili na Mei, 2010 na hivyo kuathiri mimea ya pamba mashambani. Dalili zinaonyesha kwamba bei ya pamba inaanza kurudi katika hali yake ya kawaida. Katika msimu wa ununuzi wa 2010 bei dira itakuwa shilingi 600 kwa kilo. Hata hivyo, ni matumaini ya Serikali kwamba kutakuwepo na ushindani utakaowezesha bei kupanda zaidi ya hapo. Kahawa Mheshimiwa Spika, uzalishaji wa kahawa unatarajiwa kuongezeka kutoka tani 40,000 mwaka 2009/2010 hadi tani 60,575 mwaka 2010/2011. Ongezeko hilo litasababishwa na mibuni kuongeza uzalishaji katika msimu unaofuata msimu wa uzalishaji pungufu. Aidha miche bora ya kahawa yenye ukinzani wa magonjwa ya mibuni iliyopandwa msimu wa 2007/2008 imeanza uzalishaji. Wizara pia itaendelea kuhamasisha wakulima kujiunga katika vikundi na Vyama vya Ushirika ili kurahisha utoaji wa mafunzo ya kanuni bora za kilimo cha kahawa na uzalishaji wa miche bora. Wizara itaendelea kushirikiana na Halmashauri na Taasisi ya Utafiti wa Kahawa (TaCRI) kuzalisha na kusambaza miche bora ya kahawa milioni 15, kuendelea kuhimiza matumizi ya mitambo midogo ya kumenya kahawa mbichi vijijini kupitia DADPs, kupanua eneo lililopandwa mikahawa bora yenye ukinzani dhidi ya visumbufu vya kahawa, na kuhimiza unywaji wa kahawa nchini. Aidha, Serikali imeiagiza Bodi ya Kahawa kuanzisha utaratibu wa kutangaza bei dira kama ilivyo kwa mazao mengine ili kuwapa motisha wakulima na kudhibiti uuzaji wa kahawa nje ya nchi kinyume na utaratibu. Korosho Mheshimiwa Spika, uzalishaji wa korosho unatarajiwa kuongezeka kutoka tani 74,188 mwaka 2009/2010 hadi tani 121,070 mwaka 2010/2011. Ongezeko hilo litatokana na kuhimiza matumizi ya viuatilifu vya udhibiti wa visumbufu vya mikorosho kwa wakati unaotakiwa na kwa bei nafuu. Wakulima watapata mafunzo ya kilimo bora cha mikorosho na watahimizwa kufufua mashamba ya korosho yaliyotelekezwa Aidha, mfumo wa matumizi ya stakabadhi ya mazao ghalani utaendelea kutumika katika mikoa yote inayolima korosho nchini. Uendelezaji Mazao ya Bustani, Mbegu za Mafuta na Muhogo Mheshimiwa Spika, Serikali itaendelea kutunza bustani za miti Mpiji (Bagamoyo), Bugaga (Kigoma), Songa (Muheza), Igurusi (Mbeya) na Malindi na Jaegetal (Lushoto) kama vyanzo vya vikonyo na vipando bora vya mazao ya bustani (Nguzo ya 4 ya KILIMO KWANZA). Kazi nyingine zitakazotekelezwa ni pamoja na: Kuhamasisha na kuonyesha teknolojia bora za uzalishaji wa mazao mbalimbali ikiwa ni pamoja na ya bustani wakati wa maonyesho ya Nanenane, Siku ya Chakula Duniani, Wiki ya Utumishi wa Umma na Wiki ya Ushirika; Kuainisha, kuwasajili na pia kutoa mafunzo kwa wazalishaji wa vipando vya mazao ya bustani ili wazalishe kwa kufuata Sheria ya Mbegu ya mwaka 2003; Kuhamasisha uzalishaji wa mazao ya bustani kwa kufuata kanuni za kilimo bora cha mazao hayo; Kuratibu uzalishaji wa mazao ya bustani na mbegu za mafuta na kuhimiza kilimo hai kwa utaratibu wa kilimo cha mkataba; Kuandaa mkakati wa kitaifa wa kuendeleza mazao ya mbegu za mafuta; na Kuandaa jukwaa la kitaifa kwa ajili ya kuendeleza mazao ya mizizi hususan muhogo. Uwekezaji katika Sekta ya Kilimo Mheshimiwa Spika, Wizara itaendelea kuratibu uwekezaji katika kilimo kwa kushirikiana na Kituo cha Uwekezaji cha Taifa (Tanzania Investment Centre- TIC), Baraza la Taifa la Biashara (Tanzania National Business Council-TNBC). Vilevile Wizara itashirikiana na Wizara ya Fedha na Uchumi pamoja na Benki Kuu kuendelea na mchakato wa kuanzisha benki ya kilimo nchini kwa lengo la kuongeza uwekezaji katika sekta ya kilimo. Usalama wa Chakula na Lishe Mheshimiwa Spika, katika mwaka 2010/2011, Wizara itazijengea uwezo Halmashauri za Wilaya zilizoibua miradi inayolenga kutatua matatizo ya upungufu wa chakula kupitia DADPs kwa kutoa mafunzo kwa timu za wawezeshaji wa Halmashauri za Wilaya na kuendelea kuhimiza uibuaji wa miradi ya aina hiyo (Nguzo ya 4 ya KILIMO KWANZA). Jumla ya wawezeshaji 230 kutoka Halmashauri 20 za Mikoa ya Mbeya, Kigoma, Kagera na Shinyanga watapatiwa mafunzo hayo. Mafunzo mengine yatahusu masuala mchanganyiko ya Usalama wa Chakula hususan, matumizi ya teknolojia za Geographical Information Systems (GIS) na Global Positioning System (GPS) katika ukusanyaji na usambazaji wa takwimu na taarifa za mvua na hali ya mazao mashambani, hifadhi bora na matumizi ya mazao ya nafaka na mikunde yatakayotolewa kwa wataalam wa kilimo 200 kutoka Halmashauri za Wilaya 40 katika Mikoa ya Kagera, Kigoma, Iringa na Tabora ili kupunguza upotevu na kuongeza upatikanaji wa chakula. Aidha, mafunzo kuhusu teknolojia za hifadhi na matumizi ya mazao ya mizizi, mboga na matunda kwa watalaam 50 wa Halmashauri za Mikoa ya Mara, Kagera na Tanga na mafunzo ya ujenzi wa maghala bora ya kuhifadhia mazao ya chakula katika Mikoa ya Mbeya na Shinyanga kwa mafundi ujenzi wa vijiji na wataalam wa kilimo yatatolewa. Wizara itahamasisha na kuhimiza wananchi kuhifadhi chakula cha kutosheleza mahitaji ya kaya kwa mwaka mzima ili kuepukana na njaa. Halmashauri zilizoibua miradi ya ujenzi wa maghala ya kuhifadhi mazao kupitia DADPs zitapatiwa ushauri wa kiufundi wa namna ya kutumia maghala hayo kwa ufanisi. Vilevile, Wizara itaendelea kuhamasisha na kuhimiza matumizi ya mazao yasio ya nafaka na matumizi ya teknolojia za usindikaji wa mazao ya nafaka kwa kuchanganya muhogo na nafaka kama vile mahindi na mtama na itafanya tafiti maalum zitakazochangia kuongeza uwezo wa kubuni mikakati ya kuboresha usalama wa chakula nchini. Tathmini ya Hali ya uzalishaji wa mazao ya Chakula na Upatikanaji wa Chakula Mheshimiwa Spika, Wizara itaendelea kuimarisha uwezo wake katika kuratibu hali ya uzalishaji wa mazao ya chakula nchini kwa kufanya savei mbalimbali za utabiri wa uzalishaji wa mazao ya chakula ili kubaini hali ya chakula nchini na kupendekeza hatua za kuchukuliwa. Vilevile, Wizara kwa kushirikiana na wadau itafanya tathmini za kina katika maeneo yatakayobainika kuwa na upungufu wa chakula na kuishauri Serikali kuchukua hatua zinazostahili kwa kuzingatia maslahi ya wazalishaji na walaji. Hifadhi ya Chakula Katika ngazi ya Taifa Mheshimiwa Spika, katika mwaka 2010/2011, Wakala wa Hifadhi ya Chakula ya Taifa (NFRA) imepanga kununua kutoka kwa wakulima hapa nchini mahindi tani 140,000 na mtama tani 5,000 zenye thamani ya shilingi bilioni 57.5 (Nguzo ya 6 ya KILIMO KWANZA). Aidha, kazi nyingine zitakazotekelezwa na NFRA ni pamoja na ununuzi wa vitendea kazi kama vile magunia, maturubai, dawa za kuhifadhia nafaka, ukarabati wa maghala na kuimarisha uwezo wa kiutendaji. NFRA pia itahamisha nafaka kutoka kanda za NFRA zenye ziada na kupeleka kwenye kanda zenye upungufu wa chakula. Usindikaji wa mazao ya kilimo Mheshimiwa Spika, Wizara itawajengea uwezo wataalam wa kilimo wa Halmashauri za Wilaya kwa kuwapatia mafunzo ya teknolojia za usindikaji wa mazao ya chakula, hususan yale ya nafaka, mikunde, muhogo, mboga mboga na matunda. Aidha, mafunzo ya utayarishaji na matumizi ya mazao ya mtama, muhogo, mboga mboga na matunda yatatolewa kwa lengo la kupanua matumizi ya mazao hayo katika kuongeza uhakika wa chakula. Ili kuongeza soko na kupanua matumizi ya zao la muhogo, Wizara kwa kushirikiana na sekta binafsi itaendelea kuwahamasisha wasindikaji wa mazao ya nafaka kuchanganya muhogo na nafaka kama vile mahindi na mtama. Kurekebisha na Kuhuisha Sera na Sheria Mheshimiwa Spika, katika mwaka 2010/2011, Wizara itaendelea kuandaa na kufanya mapitio ya sheria na kanuni za Sekta ya Kilimo ili kuhakikisha zinakidhi mahitaji ya sasa au malengo ya kutungwa kwa sera na sheria hizo (Nguzo ya 4 ya KILIMO KWANZA). Wizara itakamilisha maandalizi ya Mwongozo wa utekelezaji wa Sera ya Taifa ya Kilimo ili kubainisha majukumu ya wadau mbalimbali. Aidha, kazi nyingine zitakazotekelezwa ni pamoja na kukamilisha mapendekezo ya marekebisho ya Sheria ya Mfuko wa Pembejeo za Kilimo (The Agricultural Inputs Trust Fund Act 1994), kukamilisha maandalizi ya Sheria ya Kusimamia Rasilimali za Kilimo (The Agricultural Resource Management Legislation); kukamilisha maandalizi ya kanuni za mazao; kukamilisha uanzishwaji wa Bodi na Mamlaka ya Nafaka na Mazao Mchanganyiko; kuhuisha Sheria ya Hifadhi ya Mimea (Plant Protection Act, 1997) na kukamilisha mapendekezo ya Sheria ya Tume ya Maendeleo ya Ushirika. Udhibiti wa UKIMWI Mheshimiwa Spika, katika mwaka 2010/2011, Wizara itaendelea kuwawezesha watumishi 18 wanaoishi na virusi vya UKIMWI kupata vyakula vyenye virutubisho pamoja na kuhudhuria kliniki kwa ajili ya matibabu. Aidha, mafunzo yatatolewa kwa wanafunzi katika vyuo vya mafunzo ya kilimo kuhusu mabadiliko ya tabia na mienendo kwa vijana ili kuwaepusha na maambukizo ya Virusi vya UKIMWI. Masuala ya Jinsia Mheshimiwa Spika, kwa kuzingatia umuhimu wa kuhaulisha masuala ya jinsia katika kuendeleza kilimo nchini, Wizara itashirikiana na Wizara ya Maendeleo ya Jamii Jinsia na Watoto kukamilisha maandalizi ya Mwongozo wa kuingiza masuala ya jinsia katika shughuli za kilimo (Nguzo ya 8 ya KILIMO KWANZA). Wizara itatoa mafunzo ya jinsia kwa wajumbe saba (7) wa Kamati ya Jinsia ya Wizara ili kuwajengea uwezo wa kuzingatia masuala ya jinsia katika kupanga na kutekeleza mipango ya Wizara. Maendeleo ya Rasilimali Watu Mheshimiwa Spika, katika mwaka 2010/2011, Wizara itaajiri watumishi 222 na kuingia mikataba na watafiti watakaostaafu mwaka 2010/2011 ili kuongeza nguvu kazi katika utoaji huduma na kupandisha cheo watumishi 234 katika madaraja mbalimbali kwa kuzingatia sera ya Menejimenti na Ajira katika Utumishi wa Umma. Wizara katika mwaka 2010/2011 inategema kuwapeleka wataalam wa ugani 2,743 katika ngazi za Kata na Vijiji watakaohitimu Mwezi wa Novemba, 2010 na hivyo kufanya idadi ya wataalam wa ugani nchini kufikia 7,182 sawa na asilimia 48.0 ya lengo la wataalam waliokusudiwa ili kuwa na mtaalam mmoja katika ngazi ya kata na kijiji nchni. Serikali itaendelea kupeleka wataalam wa kilimo kwenye Halmashauri za Wilaya kwa kutegemea ikama itakayoidhinishwa na Ofisi ya Rais Menejimenti ya Utumishi wa Umma na pia mawasiliano na Sekretarieti ya Ajira. Wizara pia itatoa mafunzo elekezi (orientation) kwa waajiriwa wapya ili waweze kufahamu sheria, taratibu na kanuni zinazotumika katika utendaji wa shughuli za Serikali pamoja na maadili ya utumishi wa umma kabla ya kupewa majukumu; kuimarisha mfumo wa wazi wa upimaji utendaji kazi (Open Performance Review and Assessment System-OPRAS); kukamilisha na kuzindua Mkataba wa Huduma kwa Mteja (Client Service Charter); na kuendelea kufanya ukaguzi wa watumishi (Human Resources Audit) ili kuwa na taarifa na kumbukumbu sahihi za watumishi wote wa Wizara waliopo kwenye orodha ya malipo ya mishahara. FUNGU 24: TUME YA MAENDELEO YA USHIRIKA Mheshimiwa Spika, Vyama vya Ushirika ni vyombo vya kuwawezesha wananchi walio wengi nchini kupata huduma za kiuchumi na kijamii zinazochangia kukuza mapato yao na kupunguza umaskini. Hata hivyo, Vyama vya Ushirika vimekuwa dhaifu kiasi cha kushindwa kutoa mchango wake kikamilifu katika kuhudumia wanachama wake. Kwa kutambua hayo na kwa lengo la kuimarisha Vyama viweze kuwanufaisha wananchi wengi nchini, Mheshimiwa Rais wa Jamhuri ya Muungano wa Tanzania aliagiza kuanzishwa kwa Tume ya Maendeleo ya Ushirika. Agizo hilo lilizingatia pia ukweli kuwa suala la Ushirika linahusisha sekta mbalimbali kama vile kilimo, fedha, viwanda, nyumba, usafirishaji, uvuvi, maliasili na madini. Kwa hali hiyo ilionekana ni muhimu kuwa na taasisi inayojitegemea katika kushughulikia masuala ya ushirika hapa nchini. Mheshimiwa Spika, uamuzi wa Mheshimiwa Rais wa kuunda Tume ya Ushirika ulitokana na sababu ya kihistoria ambayo inaonyesha kuwa tangu uhuru Idara ambayo imekuwa ikisimamia maendeleo ya ushirika imekuwa ikihamahama kutoka Wizara moja hadi nyingine na kusababisha kupata uzito mdogo wa vipaumbele katika kusimamia maendeleo ya Ushirika hasa katika maeneo ya uhamasishaji (promotion), usimamizi (supervision), ukaguzi (inspection) na elimu/mafunzo (education/training). Tofauti na Idara, Tume chini ya Wizara yenye dhamana ya ushirika ni chombo kinachojitegemea kwa ajili ya kusimamia maendeleo ya ushirika. Kufuatia tamko la Mheshimiwa Rais la kutaka kuundwa kwa Tume ya Maendeleo ya Ushirika, Wizara imefanya matayarisho mbalimbali ili kuwezesha Tume kuanza kutekeleza majukumu yake. Muundo wa Tume pamoja na Ikama ya watumishi vimeandaliwa na kuridhiwa na Mheshimiwa Rais. Vilevile, Wizara ilitayarisha maelezo ya kazi (Job description ). Majukumu ya Tume ya Maendeleo ya Ushirika Mheshimiwa Spika, Tume ya Ushirika itakuwa na wajibu wa kuhamasisha ujenzi wa ushirika unaokidhi haja na matakwa ya wanachama na jamii kwa kuendeleza utekelezaji wa Programu Kabambe ya Mageuzi na Modenaizesheni ya Ushirika (CRMP). Katika mwelekeo wa sasa wa kukuza na kuendeleza Sekta ya Kilimo Tume itachangia katika kufanikisha utekelezaji wa KILIMO KWANZA na kufanikisha utekelezaji wa ASDP ili kuongeza kasi ya kufikia malengo ya Milenia, CAADP, MKUKUTA II na Dira ya Maendeleo ya Tanzania 2025. Mheshimiwa Spika, Tume ya Maendeleo ya Ushirika itasimamia utekelezaji wa majukumu yake kwa mujibu wa Sheria na Muundo wa Tume hususan kwa kufanya yafuatayo: Kutoa ushauri kwa Serikali kuhusu masuala yote yanayohusu maendeleo ya ushirika nchini; Kuwa mtekelezaji muhimu wa sera, sheria na kanuni zilizowekwa na Serikali ili kuendeleza ushirika nchini; Kusimamia na kuendeleza maadili, misingi ya ushirika na uendelezaji wake pamoja na kusimamia manufaa yatokanayo na ushirika kwa wanachama wake na jamii; Kusimamia utekelezaji wa majukumu ya Mrajis wa Vyama vya Ushirika chini ya Sheria ya Vyama vya Ushirika; Kujenga uhusiano baina ya Taasisi za Ushirika za ndani na nje ya nchi kwa lengo la kuharakisha upatikanaji wa maendeleo katika shughuli za wanaushirika; Kuchukua hatua zenye lengo la kuimarisha ukaguzi na usimamizi wa Vyama vya Ushirika nchini; Kwa kushirikiana na Serikali za Mitaa kuwezesha Vyama vya Ushirika kuibua miradi bora yenye manufaa kwa wanachama na wananchi kwa ujumla; Kuweka mazingira yatakayowezesha kukua kwa ushirikiano baina ya Vyama vya Ushirika hususan katika nyanja za uzalishaji, masoko, mitaji, teknolojia na habari; Kufanya tafiti mbalimbali zenye kuwezesha kubaini changamoto zinazokwamisha maendeleo ya ushirika na kusimamia utekelezaji wa mapendekezo yake; na Kuwezesha kuwepo kwa weledi na utaalam katika Vyama vya Ushirika kuhusiana na masoko na mlolongo mzima wa kuongeza thamani ya mazao ya wananchi. Muundo wa Tume ya Maendeleo ya Ushirika Mheshimiwa Spika, shughuli za Tume zitasimamiwa na Makamishina ambao watateuliwa kwa mujibu wa Sheria ya Tume. Mtendaji Mkuu wa Tume atakuwa Katibu Mtendaji na atasaidiwa na Makatibu Watendaji Wasaidizi sita pamoja na Mrajis wa Vyama vya Ushirika. Aidha, Tume itakuwa na Sehemu (sections) sita na vitengo (units) vinane. ProgramuKabambe ya Mageuzi na Modenaizesheni ya Ushirika Mheshimiwa Spika, katika mwaka 2010/2011, chini ya Programu Kabambe ya Mageuzi na Modenaizesheni ya Ushirika nchini, Tume ya Maendeleo ya Ushirika itatekeleza kazi kuu zifuatazo: Kuhamasisha uanzishaji, uendelezaji na uimarishaji wa Vyama vya Ushirika nchini. Mkazo mkubwa utawekwa katika utoaji elimu, mafunzo, ushauri na uhamasishaji kwa wanachama, viongozi, watendaji na wananchi kwa ujumla vikiwemo vikundi vya vijana ili kuviwezesha vyama kuwa na wanachama wengi, vyenye nguvu kubwa za kiuchumi pamoja na utawala bora kwa ajili ya kufanikisha utekelezaji wa KILIMO KWANZA; Kusimamia na kuimarisha uendeshaji wa SACCOS na Benki za ushirika kwa mbinu mbalimbali ikwemo kusambaza miongozo ya uendeshaji, kuendelea kudhamini watendaji wa SACCOS kupata mafunzo ya cheti yanayotolewa na MUCCoBS na kusimamia kwa karibu Benki za Ushirika; Kusimamia na kuwezesha wakulima kupata masoko bora ya mazao yao kupitia Mfumo wa Stakabadhi za Maghala na taarifa za bei za masoko; Kusimamia na kuimarisha uongozi na uendeshaji wa Vyama vya Ushirika wa mazao hususan pamba, korosho, tumbaku na kahawa kwa kuvipatia mafunzo, ushauri, ufuatiliaji wa karibu wa shughuli zao ili Vyama hivyo viimarike na viweze kutoa mchango mkubwa zaidi katika kuleta mageuzi ya kilimo chini ya KILIMO KWANZA; Kuimarisha usimamizi na ukaguzi wa ndani wa Vyama vya Ushirika; Kuendelea kuvipunguzia Vyama vya Ushirika mzigo wa madeni na kuviwezesha kufanya maboresho stahili; Kuimarisha na kuwezesha Shirika la Ukaguzi wa Vyama vya Ushirika (COASCO) kutekeleza majukumu yake kikamilifu; Kuimarisha utoaji wa elimu ya uendeshaji na usimamizi wa fedha katika vyama vya mazao na SACCOS ili viweze kutumia kwa makini rasilimali zilizopo kwa ajili ya KILIMO KWANZA; na Kuwezesha Tume kutekeleza majukumu yake ya kiutawala. SHUKRANI Mheshimiwa Spika, naomba nichukue nafasi hii kuzishukuru Nchi na Mashirika mbalimbali ya Kimataifa ambayo yamesaidia sana Wizara katika juhudi za kuendeleza kilimo. Kwanza napenda kuzishukuru nchi za Japan, Ireland, China, India, Israel, Indonesia, Korea ya Kusini, Marekani, Misri, Ubelgiji, Uholanzi na Uswisi. Nayashukuru pia Mashirika na Taasisi za Kimataifa zifuatazo: Benki ya Dunia, Benki ya Maendeleo ya Afrika, IFAD, DFID, UNDP, FAO, JICA, EU, UNICEF, WFP, CIMMYT, ICRISAT, ASARECA, USAID, KOICA, ICRAF, IITA, IRRI, CFC, AVRDC, AGRA, WARDA, Rockfeller Foundation na Bill and Melinda Gates Foundation. Ushirikiano na misaada ya Nchi na Mashirika hayo bado tunauhitaji ili tuweze kuendeleza kilimo nchini. Mheshimiwa Spika, napenda kutoa shukrani za pekee, kwa wakulima wa nchi hii kwa kazi kubwa wanayofanya katika uzalishaji wa mazao ya chakula na biashara pamoja na mazingira magumu waliyo nayo. Napenda kumshukuru Naibu Waziri wa Kilimo Chakula na Ushirika Mhe. Dkt. David Mathayo David, Mbunge wa Same Magharibi; Katibu Mkuu Bw. Mohamed Said Muya; Naibu Katibu Mkuu Bibi Sophia Elias Kaduma; Wakurugenzi, Taasisi na Asasi zilizo chini ya Wizara; watumishi wote na wadau mbalimbali wa Sekta ya Kilimo kwa juhudi, ushirikiano na ushauri uliowezesha kutekelezwa kwa majukumu ya Wizara bila kukwama. Mwisho natoa shukrani kwa Mpiga Chapa Mkuu wa Serikali kwa kufanikisha kuchapishwa kwa hotuba hii. MAOMBI YA FEDHA KWA MWAKA 2010/2011 Mheshimiwa Spika, naomba sasa Bunge lako Tukufu liidhinishe jumla ya shilingi 253,355,014,000 kwa ajili ya matumizi ya Wizara ya Kilimo Chakula na Ushirika kwa mwaka 2010/2011. Kati ya fedha hizo, shilingi 149,402,643,000 ni kwa ajili ya matumizi ya kawaida na shilingi 103,952,371,000 ni kwa ajili ya matumizi ya maendeleo. Kati ya fedha hizo za maendeleo, shilingi 3,416,709,000 ni fedha za ndani na shilingi 100,535,662,000 ni fedha za nje. Mheshimiwa Spika, katika mwaka 2010/2011, Tume ya Ushirika inaombewa jumla ya shilingi 6,564,566,000 kwa ajili ya matumizi ya kawaida na shilingi 100,000,000 kwa ajili ya matumizi ya maendeleo. Mheshimiwa Spika, pamoja na hotuba hii nimewasilisha mezani nakala ya Randama ya Mipango ya Bajeti ya Wizara na Tume ya Ushirika kwa mwaka 2010/2011. MHESHIMIWA SPIKA, NAOMBA KUTOA HOJA 