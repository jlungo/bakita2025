Uangavu wa Maana kama Nyenzo ya Ujalizaji katika Lugha ya Kiswahili 
Jarida la Afrika Mashariki la Masomo ya Kiswahili (Amulike Abraham Mwampamba na Lohay Marko Labiswai)
Tarehe ya IKISIRI Uchapishaji: 14 Julai 2025 
Makala haya yanahusu uangavu wa maana kama nyenzo ya ujalizaji katika lugha ya Kiswahili. Lengo la makala haya ni kuonesha kuwa ujalizaji huwa wa lazima ili kukidhi uangavu wa maana na si kukidhi miundo pekee. Data za makala haya Istilahi Muhimu: zimekusanywa kwa njia ya usomaji makini, kuchambuliwa kwa nadharia ya Uchambuzi wa Maudhui na kuwasilishwa kwa kutumia mkabala wa kimaelezo. Sintaksia, Aidha, wataalamu wengi wanakieleza kijalizo kama kipashio mojawapo katika Kijalizo, sentensi. Hata hivyo hawabainishi wazi ulazima wa kijalizo katika sentensi Uangavu wa huukiliwa na nini. Baadhi wanataja tu kuwa kijalizo ni cha lazima katika muundo maana. wa sentensi. Miongoni mwao ni Massamba (2004); Habwe na Karanja (2004); Koech (2013); Matei (2017); Philipo na Kuyenga (2017) na Mtego (2022). Makala yameonesha jinsi uangavu wa maana unavyokifanya kijalizo kuwa cha lazima katika sentensi za Kiswahili. Makala yamedhihirisha kuwa kijalizo huwa cha lazima si tu kukidhi miundo ya sahihi bali pia kukidhi uangavu wa maana katika sentensi za lugha. Matokeo ya makala haya yameonesha kuwa ujalizaji katika tungo si jambo la hiari bali ni hitaji la lazima. Ulazima wa ujalizaji katika tungo hutokana na ukweli kwamba ili tungo iwe na uangavu lazima pawepo ujalizaji. Kwa hiyo, mwandishi anapendekeza kwamba ujalizaji katika tungo usifanyike ili tu kukamilisha muundo wa tungo pekee bali ufanyike ili kuleta uangavu wa maana katika tungo. Kwa kuwa lengo la lugha ni kukidhi mwasiliano, tungo zenye uangavu utokanao na ujalizaji ndizo zenye uwezo wa kufikia hitajio hilo. UTANGULIZI Mawasiliano ya binadamu hufanywa kwa kutumia lugha kwa sehemu kubwa. Tungo zenye mpangilio sahihi na uangavu wa maana huwezesha kufikia mawasiliano yaliyokamilifu. Hata hivyo, ili kuweza kupata uangavu wa maana lazima ujalizaji ufanyike. Wataalamu kama Massamba (2004); Habwe na Karanja (2004); Koech (2013), Matei (2017); Philipo na Kuyenga (2017) na Mtego (2022), wamebainisha tu kuwa kijalizo ni cha lazima katika muundo wa sentensi. Wataalamu hawa hawajaonesha kuwa ujalizaji ni hitajio la lazima katika kuleta uangavu wa maana katika tungo. Uangavu wa maana ni kilele cha tungo imara kimantiki katika lugha. Aidha, katika sintaksia tungo hujengwa ili kubeba maana angavu kwa watumiaji ama wasomaji wa tungo hizo. Vipashio mbalimbali katika tungo hujitokeza kwa mahitajio ya kisintaksia lakini hukamilisha uangavu wa kimaana katika tungo hizo. Kwa hiyo, makala haya yalikusudia kuonesha jinsi ujalizaji unavyotumika kuleta uangavu wa maana katika lugha ili kukidhi haja ya mawasiliano katika jamii. Pia, dhana za sintaksia, ujalizaji na uangavu wa maana zimefasiliwa ipasavyo katika makala haya. Dhana ya Sintaksia Sintaksia ni utanzu mojawapo katika sarufi ya lugha. Kwa mujibu wa Massamba, Kihore & Hokororo (1999) na TUKI (2004) sintaksia ni utanzu wa sarufi unaojihusisha na uchunguzi wa mpangilio wa maneno katika sentensi na uhusiano wa vipashio vyake. Utanzu huu huchunguza sheria au kanuni zinazofuatwa katika kuyapanga maneno ili yalete maana inayokubalika na kueleweka katika lugha husika. Habwe na Karanja (2004) wanaeleza kwamba sintaksia hushughulikia muundo wa sentensi na elementi nyingine zinazounda sentensi kama vile kategoria za maneno, virai na vishazi. Kipacha (2007) anaeleza zaidi kwamba sintaksia huchambua jinsi maneno yanavyofumwa ili kuunda vipande vikubwa zaidi tuviitavyo vishazi, virai na sentensi. Kwa hiyo, sintaksia huchunguza mpangilio wa vipashio katika lugha na uhusiano uliopo baina ya vipashio hivyo. Mathalani, nomino huwa na uhusiano wa kivumishi ilhali kitenzi huwa na uhusiano zaidi na kielezi kwa kuwa kazi ya kielezi ni kutoa taarifa zaidi kuhusu kitenzi. Dhana ya Ujalizaji Kwa mujibu wa Chuo Kikuu Huria Cha Tanzania (2008) kijalizo ni mojawapo ya kategoria ya kidhima katika lugha. Philipo na Kuyenga (2017) wanabainisha kuwa kijalizo ni istilahi inayotokana na kitenzi jaliza chenye maana ya kamilisha au ongezea habari ili kukamilisha au kutosheleza maana ya kipashio kingine katika sentensi. Matei (2017) anabainisha kwamba kijalizo kinaweza kuwa neno moja au kikundi cha maneno. Massamba (2004), Radford (2004) na Hassan (2021) wanaeleza kwamba kijalizo ni kiambajengo muhimu cha sentensi au kishazi ambacho katika sarufi mapokeo kimechukuliwa kuwa na kazi ya kukamilisha maelezo yaelekezwayo na kitenzi. Hata hivyo, kijalizo hakihusiani na kitenzi tu, kwani kategoria zingine za maneno huweza kujalizwa pia. Kijalizo hukamilisha kiarifu wakati ambapo kuna kitenzi kisichokuwa na uarifishaji mkamilifu (Habwe na Karanja, 2004). Pia, TUKI (2004) na Koech (2013) wanaongeza kwamba kijalizo ni kipashio kinachokamilisha kipashio kingine katika tungo, na kwamba kipashio hicho hakiwezi kuondolewa katika muundo wa tungo pasipo kuharibu maana. Kwa hiyo, kijalizo ni kipashio cha lazima kikiondolewa katika tungo basi tungo hiyo hukosa uangavu wa maana. Mfano ufuatao unaonesha jinsi kijalizo kinavyojitokeza katika sentensi: Monayo yu nyumbani Harriet ni mwerevu Kaindi si Mgiriama Mgomvi ni yeye Chanzo: Habwe na Karanja (2004) Katika mfano 1(a)-(d) maneno yaliyo katika hati ya mlazo yaani nyumbani, mwerevu, Mgiriama na yeye ni vijalizo ambavyo vinajaliza vitenzi. Hata hivyo, mifano hii imejikita kuonesha jinsi ujalizaji unavyofanyika katika vitenzi vihusishi (vishirikishi). Kwa kuwa vitenzi vishirikishi ni elekezi, hivyo ujalizaji hufanyika ili kukamilisha muundo wa tungo pamoja na maana ya tungo husika. Katika lugha ya Kiswahili upo ushahidi kwamba ujalizaji haufanyiki katika vitenzi shirikishi tu, bali hufanyika katika aina zingine za vitenzi pia kama inavyojibainisha katika mfano ufuatao: Joni alimnyang’anya Pita pesa Mwalimu alimpa mwanafunzi kitabu Mtoto ameweka kalamu mezani Ali ameondoa gari barabarani Chanzo: Mtego (2022) Katika mfano 2 (a)-(d) vitenzi vilivyoandikwa kwa hati mlalo vimejalizwa kwa nomino mbili. Ujalizaji huu umefanyika kwa kusudi la kukamilisha muundo wa sentensi pamoja na kuleta uangavu wa maana. Mathalani, kama sentensi ya 2(a) ingekuwa Joni alimnyang’anya, basi maana yake isingekuwa angavu. Kwa hakika sentensi hiyo ingeibua maswali kama alimnyang’anya nani na alimnyang’anya nini? Lakini kutokana na ujalizaji maana yake ni angavu wala haizui maswali yoyote. Kwa hiyo, ni dhahiri kwamba ujalizaji haufanyiki tu katika vitenzi vishirikishi bali hufanyika katika vitenzi vyote elekezi na katika kategoria zingine za maneno. Mfano huo hapo chini unaonesha jinsi ujalizaji unavyojitokeza katika kategoria zingine za maneno mbali na vitenzi: Sagire alikimbia kwa kasi sana Makale anaimba vizuri mno Ninapenda unavyokula Chanzo: Matinde (2012) Katika mfano wa 3(a)-(c) maneno yaliyopigiwa mistari ni vijalizo. Kama ambavyo imekwisha kuelezwa hapo awali ujalizaji katika lugha ya Kiswahili haufanyiki katika vitenzi tu. Mfano wa 3 hapo juu unathibitisha hili kwa sababu maneno yaliyopigiwa mistari katika 3(a)-(b) ni vijalizo vya vielezi. Hii ina maana kwamba maneno hayo hutoa taarifa zaidi kuhusu vielezi. Kwa hiyo, katika lugha ya Kiswahili ujalizaji ni dhana ya kategoria ya kidhima ambayo hufanyika katika kategoria mbalimbali za maneno kama vile nomino, vitenzi, vivumishi, vielezi na katika aina mbalimbali za virai na vishazi kwa lengo la kukamilisha muudo wa tungo ili kufikia uangavu wa maana. Uangavu wa Maana Uangavu wa maana ni dhana inayoweka ubayana wa maana katika tungo za lugha. Kwa mujibu wa Massamba (2004) uangavu wa maana ni dhana inayohusu uchanganuzi wa maneno mbalimbali ya kiisimu ambapo inahitajia kwamba uchanganuzi wa lugha ya aina yoyote ile ueleze mambo kwa namna iliyo wazi na ya moja kwa moja zaidi, hali ya neno kuwa na umbo linalodokeza au kuashiria maana yake. Hapa Massamba anatudokeza kuwa neno linapokuwa na maana ya wazi basi lina uangavu. Hii ni dhana inayoweka ubayana wa maana katika tungo za lugha. Katika kiwango cha kileksia uangavu wa maana hujitokeza pale ambapo leksia inapodokeza maana iliyokusudiwa kwa namna iliyo wazi (Plag, 2003; Ma, 2014; Hudson, 2016; Mosota, 2016; Shafer, 2017). Hii haina maana kwamba uangavu hautokei katika kiwango cha tungo sentensi. Hassan & Kahigi (2022) na Stephano (2023) wanaeleza kuwa uangavu wa maana katika sentensi hutokana na vipashio vinavyounda sentensi husika. Kwa hiyo, katika ngazi ya sintaksia sentensi inapokuwa na maana bayana basi ina uangavu. Hii ikiwa na maana kwamba viambajengo vya sentensi vikamilishapo maana bila utata basi uangavu wa maana umezingatiwa. Hata hivyo, uangavu wa maana katika kiwango cha sintaksia hujitokeza pale ambapo kuna mpangilio sahihi wa vipashio pamoja na ujalizaji. Mfano huo hapo chini unathibitisha maelezo haya: Ali amemuona mvuvi Ali ameuona mwezi kwa darubini Chanzo: Khamis (2008) Katika mfano wa 4 (a)-(b) sentensi zilizotolewa zina uangavu wa maana kwa sababu maana zake ni bayana. Uangavu wa maana katika sentensi hizo unatokana na ujalizaji uliofanyika kwa kutumia maneno yaliyoandikwa kwa hati mlalo. Hii ni dhahiri kwamba iwapo ujalizaji utaondolewa katika tungo hizo, maana yake haiwezi kuwa bayana tena. Kwa mfano katika 4 (a) ikiandikwa “Ali amemuona”, swali litakaloibuka ni kwamba, Ali amemuona nani? Kwa hiyo, maana ya sentensi itakosa uangvu wa maana. Kiunzi cha Nadharia Uchambuzi wa data wa makala hii umeongozwa na Mkabala wa Uchambuzi wa Maudhui uliosisiwa na Krippendorff (2004). Mkabala huu hutumika kuchambua data za kimaelezo. Krippendorff anaeleza kuwa uchambuzi wa maudhui humwongoza mtafiti kusoma au kutazama kwa makini kitu au jambo analolichunguza na kufikia hitimisho kulingana na nduni za kitu hicho. Uchambuzi wa kimaudhui huhusisha usomaji wa kina wa maandishi, picha au ishara yoyote ambapo maudhui huibuliwa na msomaji kupitia mchakato wa uchambuzi matini unaohusu uga maalumu (Jilala, 2024). Mkabala wa kimaudhui una hatua tano muhimu. Hatua ya kwanza ni ukusanyaji matini, ambapo katika makala hii, matini hizo ni maandishi yote yanayohusu ujalizaji kama nyenzo ya uangavu wa maana katika lugha ya Kiswahili. Hatua ya pili inabainisha tatizo la uchunguzi linalotokana na uchambuzi wa matini. Katika makala hii tatizo lilikuwa kubaini iwapo ujaliaji ni kipashio cha lazima katika tungo za Kiswahili. Hatua ya tatu ni kuteua sampuli, ambapo katika makala hii matini zenye maelezo kuhusu ujalizaji kama nyenzo ya kukamilisha uangavu wa maana ziliteuliwa kwa njia ya usampulishaji lengwa. Hatua ya nne ni kutafsiri data ya matini. Katika makala hii data zilizokusanywa kwa njia ya usomaji makini zilitafsiriwa na mwandishi wa makala hii. Hatua ya mwisho ni kutoa mapendekezo na mahitimisho juu ya jambo lililochunguzwa. Kwa kutumia mkabala wa kimaudhui mwandishi wa makala hii ameweza kubaini kwamba kijalizo kama kipashio cha kimuundo, ni cha lazima katika tungo si ili kukamilisha muundo wa tungo tu bali kuleta uangavu wa maana. Kwa hiyo, mwandishi anapendekeza matumizi muafaka ya vijalizo ili kuleta uangavu wa maana na hatimaye kukidhi lengo kuu la lugha ambalo ni mawasiliano. MBINU ZA UTAFITI Data zilizotumika katika makala haya zilikusanywa kwa kutumia mbinu ya upitiaji wa nyaraka. Hii ni mbinu ya kukusanya data za utafiti kwa kwa mtafiti kukusanya machapisho yanayohusiana na mada yake ya utafiti na kuyasoma kwa uzingativu (Haji, 2018). Katika makala haya mtafiti alipitia machapisho mbalimbali kama vitabu, tasinifu na majarida yaliyoeleza kuhusu sintaksia, ujalizaji na uangavu wa maana. Baada ya kukusanywa data za makala haya zilichambuliwa na kuwasilishwa kwa mkabala wa kimaelezo. Huu ni mkabala ambao unahusika na utumizi wa maelezo katika kuchambua na kuwasilisha matokeo ya utafiti. UANGAVU WA MAANA KAMA NYENZO YA UJALIZAJI Katika sintaksia ujalizaji ni wa lazima (Halliday, 2014; Thompson; 2014). Ulazima wa kijalizo katika sentensi za Kiswahili husababishwa na uangavu wa maana. Ili kukidhi au kufikia uangavu wa maana kijalizo hulazimika kuwepo katika muundo husika wa tungo (Opoku, 2024). Kwa hiyo, katika lugha ya Kiswahili ujalizaji hufanyika katika muundo wa tungo ili kukamilisha tungo husika kwa lengo la kufikia uangavu wa maana. Ikiwa kijalizo kitaondolewa katika muundo wa sentensi basi maana ya sentensi huweza kuwa na uvulivuli. Sehemu inayofuata inajadili aina mbalimbali za ujalizaji kama zinavyojibainisha katika lugha ya Kiswahili: Ujalizaji wa Kiima Kulingana na Massamba (2004) na Betti (2013) kijalizo cha kiima ni kile ambacho ukamilishi wake hurejelea kiima. Ujalizaji wa kiima hufanyika kwa kusudi la kukikamilisha kiima (Mutai, 2019). Ujalizaji wa kiima haufanyiki ili kukamilisha muundo wa sentensi pekee bali ni elementi muhimu katika kukamilisha maana ya sentensi. Nainggolan na wenzake (2024) wanafafanua zaidi kwamba ujalizaji wa kiima hufanyika ili kutoa taarifa za ziada kuhusu kiima kwa lengo la kuashiria uangavu wa maana. Naye, Al-Luhaibi (2024) anafafanua kwamba ujalizaji wa kiima hutokea baada ya kitenzi kishirikishi. Maelezo haya yamefinya sana nafasi ya utokeaji wa kijalizo kwa sababu kijalizo huweza kutokea hata katika kitenzi kikuu na aina nyingine za kategoria. Kwa hiyo, kijalizo cha kiima ni kipashio cha lazima katika sentensi ili kuweza kuipatia sentensi maana ya wazi. Hii ina maana kwamba kama ujalizaji wa kiima hautafanyika basi maana ya sentensi haiwezi kuwa bayana. Kwa mfano: Nyumba inayojengwa itabomolewa. Nyumba ijengwayo itabomolewa. Chanzo: Mulalu; Kandargor & Lonyangapuo (2017). Katika mfano 5 (a) – (b) vipashio vilivyo katika hati ya mlazo ni vijalizo vya kiima. Waandishi wametumia vishazi tegemezi ambavyo katika muktadha huu vimebeba dhima ya vivumishi ili kujaliza kiima. Vijalizo hivi vimekuwa vya lazima kwa hitajio la kukamilisha uangavu wa maana kupitia muundo uliotumika. Mifano hii ni sehemu mojawapo inayothibitisha kuwa uangavu wa maana unafanya kijalizo kiwe cha lazima katika sentensi za Kiswahili. Katika lugha ya Kiswahili kiima huweza kujalizwa kwa maneno ya kategoria mbalimbali kama vile nomino, vivumishi, kirai nomino au kirai kivumishi. Sehemu inayofuata hapo chini inachambua kwa undani namna ambavyo kategoria anuai za maneno na virai zinavyojaliza kiima katika tungo sentensi: Kivumishi kama Kijalizo cha Nomino Kiima TUKI (2004) wanaeleza kuwa kiima ni neno au kifungu cha maneno katika sentensi ambacho hutangulia kitenzi chenye uamilifu wa kuonesha mtenda wa jambo. Naye, Matinde (2012) anafafanua zaidi kwamba kiima ni jina au nomino ambayo husababisha utendaji wa tendo katika sehemu ya kiarifu. Kwa fasili hizo za kiima, basi nomino kiima ni nomino ambayo hujitokeza upande wa kiima na ambayo huwa na uamilifu wa kumtaja mtenda wa jambo. Ujalizaji wa nomino kiima kwa kutumia vivumishi ni hitajio muhimu katika kufikia uangavu wa maana katika tungo sentensi. Dhima kuu ya ujalizaji wa nomino kiima kwa kutumia vivumishi ni kutoa taarifa zaidi kuhusu nomino hiyo. Mfano ufuatao unaonesha jinsi ambavyo vivumishi vinavyotumika katika kujaziliza nomino kiima: Mtoto yule ameanguka Kiti kile kimevunjika Chuo kikuu kimefungwa Mtu mkubwa ameanguka chini Jina lake liliachwa orodhani Chanzo: Habwe na Karanja (2004) Katika mfano wa 6(a)-(e) maneno yaliyoandikwa kwa hati ya mlalo ni vijalizo vya nomino kiima. Maneno haya ambayo ni vivumishi yana uamilifu wa kutoa taarifa za ziada kuhusu nomino kiima. Uwepo wa vijalizo hivyo, husaidia katika kuleta uangavu wa maana. Hii ikimaanisha kwamba hufanya maana ya tungo kuwa na maana ambayo ni wazi. Kwa mfano katika sentensi 6(c) iwapo kivumishi kikuu kitaondolewa basi maswali huweza kuzuka. Wasomaji au wasikilizaji watashindwa kujua iwapo chuo kinachorejelewa ni chuo kikuu, chuo cha kati au chuo cha ufundi. Kwa hiyo, maana ya sentensi hiyo itakuwa na uvulivuli. Hivyo, matumizi ya kijalizo cha kivumishi husaidia katika kuifanya maana ya sentensi kuwa wazi zaidi au kuwa na uangavu. Kihusishi kama Kijalizo cha Nomino Kiima Vihusishi ni maneno ambayo huonesha uhusiano baina ya vitu, mahali au watu wawili au zaidi. Matinde (khj) anafasili dhana ya vihusishi kuwa ni maneno ambayo huonesha uhusiano kati ya neno moja na neno au maneno mengine katika tungo au katika sentensi. Kwa hiyo, vihusishi ni kategoria yenye dhima ya kuonesha uhusiano uliopo baina ya maneno katika tungo. Kihusishi huweza kujaliza nomino kiima ili kuleta uangavu wa maana katika sentensi. Mfano ufuatao unaonesha namna ambavyo kihusishi kinafanya kazi ya kujaliza nomino kiima katika sentensi: Gari la mjomba linapendeza. Utumbo wa mbuzi haupendwi. Chakula cha wageni kiko tayari. Mama mwenye nyumba ni mpole sana. Kusini mwa Tanzania kuna Wamatengo. Chanzo: Mkilima (2020) Katika mfano huo hapo juu, nomino kiima zilizopo katika sentensi (a)-(e) zimejalizwa kwa kutumia vihusishi. Vihusishi hivyo ni la, wa, cha, mwenye na mwa. Kwa hakika ukiondoa vihusishi hivyo mpangilio wa tungo utavurugika, hivyo kusababisha kuparanganyika kwa maana ya tungo husika. Kwa mfano, ukisema gari mjomba linapendeza. Sentensi hii huweza kumaanisha kwamba gari ambalo ni mali ya mjomba linapendeza au gari aina ya mjomba linapendeza. Kwa hiyo, kama ilivyo kwa aina zingine za maneno, vihusishi hutumika pia kama vijalizo vya nomino iliyopo katika kiima. Kishazi Tegemezi kama Kijalizo cha Nomino Kiima. Kwa mujibu wa Massamba (2004) kishazi tegemezi ni kile ambacho hakiwezi kujitegemea chenyewe. Aghalabu, aina hii ya kishazi hujidhihirisha kutokana na uwepo wa kiagama cha o-rejeshi katika neno. Kishazi tegemezi kinapofanya kazi ya kujaliza kiima nomino, huwa kinafafanua zaidi kuhusu nomino ambayo imetokeza katika kiima. Mfano ufuatao hapo chini unathibitisha namna kishazi tegemezi kinavyofanya kazi ya ujalizaji wa kiima katika lugha ya Kiswahili: Mwanafunzi aliyefukuzwa amefeli. Mchezaji aliyetia fora amezawadiwa. Kitabu kilichoibwa kimepatikana. Chanzo: Matinde (2012). Katika mfano huo hapo juu, maneno yaliandikwa kwa hati ya mlazo ni vishazi tegemezi ambavyo vimetumika kujaliza nomino kiima. Dhima kuu ya vishazi hivyo katika muktadha huo ni kuleta uangavu wa maana katika sentensi. Hii ni kwa sababu iwapo vishazi hivyo vikiondolewa basi maana ya sentensi haiwezi kuwa angavu. Kwa mfano katika sentensi (a) ukiondoa kishazi aliyefukuzwa sentensi itakuwa “ mwanafunzi amefeli”, Sentensi hii itakuwa na maana ambayo si wazi kwa sababu hailezi ni mwanafunzi yupi ambaye amefeli. Kwa hiyo, matumizi ya kijalizo aliyefukuzwa husaidia kubainisha kwamba mwanafunzi aliyefeli ni ambaye alikuwa amefukuzwa shule. Kwa minajili hiyo, matumizi ya kijalizo katika tungo ni lazima ili kukamilisha uangavu wa maana katika sentensi. Ujalizaji wa Yambwa Ujalizaji wa yambwa ni hali inayohusu matumizi ya kijalizo ambacho ukamilishi wake unarejelea kwenye yambwa (Massamba, 2004). Kwa mujibu wa Buliekova (2020) ujalizaji wa yambwa hufanyika ili kuipatia yambwa maana kamilifu. Kijalizo cha yambwa huweza kuwa nomino, kiwakilishi, au kivumishi (Buliekova, 2020). Ujalizaji wa yambwa hufanyika ili kukamilisha hitajio la kimuundo pamoja na kufikia uangavu wa maana wa sentensi ambamo yambwa hiyo imetumika. Hii ina maana kwamba iwapo ujalizaji wa yambwa hautafanyika basi maana haiwezi kuwa angavu au kuwa wazi. Mfano huo ufuatao unaonesha jinsi ujalizaji wa yambwa unavyofanyika: Mimi nitampelekea dada ujumbe Baba amemnulilia Petro baiskeli Mama amempikia mgonjwa uji Simba aliwaua kondoo wawili Chanzo: Wesana-Chomi (2017) Katika mfano 6 (a)-(d) vipashio vilivyopo katika hati ya mlazo ni vijalizo. Vijalizo hivyo visipokuwepo, yambwa “taarifa” na sentensi kwa ujumla itakosa uangavu wa kimaana. Hii inathibitisha kuwa kuufikia uangavu wa maana unahitaji ujalizaji. Kwa hiyo, uangavu wa maana unalazimisha ujalizaji uwepo katika sentensi. Ujalizaji wa Kivumishi Katika lugha ya Kiswahili kuna baadhi ya vivumishi huhitaji kujalizwa. Betti na Igaab (2021) wanabainisha kwamba ujalizaji wa kivumishi huhitajika ili kuweza kukamilisha maana ya sentensi ambamo kijalizo hicho kimetumika. Hii ikiwa na maana kwamba pasipo kivumishi kujalizwa basi maana ya sentensi haiwezi kuwa bayana. Naye, Bavuai (2017) anaeleza kwamba ujalizaji katika kivumishi hufanywa kwa vivumishi vya a-unganifu. Kwa hiyo, ni bayana kwamba vivumishi ambavyo si vya a-unganifu haviwezi kujalizwa katika tungo. Betti na Igaab (khj) wanafafanua kwamba ujalizaji wa kivumishi kama ilivyo kwa ujalizaji mwingine hufanyika kwa lengo la kukamilisha uangavu wa maana katika sentensi. Mfano huo hapo chini unaonesha namna ujalizaji wa kivumishi unavyofanyika katika tungo: Yule mdogo sana. Wewe rafiki mjanja mno. Gorofa jeupe refu. Mwalimu John mkali sana. Kijiji kikubwa zaidi nchini. Chanzo: Kanichi (2018). Katika mifano (a)-(e) vipashio vilivyoandikwa kwa wino wa kukoleza ni vijalizo vya vivumishi. Vijalizo hivyo vimetumika ili kuleta uangavu wa maana. Katika mfano huo maneno sana, mno, refu, na zaidi ni vijalizo vilivyotumika kujaliza vivumishi vingine. Kwa hakika vijalizo hivyo visipokuwepo uangavu wa kimaana unapotea ingawa muundo utaendelea kuwa sawa. Hii inadhihirisha kuwa uangavu wa maana unaukilia ujalizaji katika tungo za Kiswahili. Ujalizaji wa Kitenzi Kijalizo cha kitenzi ni kile ambacho ukamilishi wake hurejelea kwenye kitenzi (Koech, 2013). Ujalizaji wa kitenzi hutegemea uelekezi wa kitenzi (Quirk & Greenbaum, 1986). Radford (2004) anaeleza kwamba uelekezi wa kitenzi unahusishwa na kitenzi ambacho hakina uarifishaji mkamilifu na hivyo kuhitaji ujalizaji ili kutoa taarifa iliyo kamili. Kwa mujibu wa Carter & Mc Carthy (2006) na Crystal (2008) ujalizaji wa kitenzi ni muhimu katika kuleta uangavu wa maana katika sentensi au kishazi ambamo kijalizo husika kimetumika. Kwa hiyo, iwapo kitenzi elekezi kisipojazilizwa, basi sio rahisi kupata maana ya sentensi au kishazi husika kwa urahisi. Mifano ifuatayo inaonesha jinsi ujalizaji wa kitenzi unavyofanyika: Ali amemuona mvuvi Ali ameuona mwezi kwa darubini Mtoto alisema mama yake atarudi Wanafunzi wanataka kugoma Mtuhumiwa ameamini kuwa ataachiwa huru Chanzo: Mtego (2022) Katika mfano namba 6 (a)-(e) vipashio vya hati ya mlazo ni vijalizo. Vijalizo hivyo ni vya kitenzi na viko katika ruwaza mbalimbali. Katika (a) kitenzi kimejazwa na yambwa. Katika (b) kirai nomino. Aidha, katika (c) kitenzi kimejazwa kwa kirai nomino pia. Kadhalika, katika (d) kitenzi kimejazwa kwa kitenzi. Pia, katika (e) kitenzi kimejalizwa kwa kirai kitenzi. Ujalizaji huu umefanyika kwa lengo la kuleta uangavu wa maana katika sentensi hizo. Kwa hiyo, ni dhahiri kwamba iwapo vijalizo hivyo vikiondolewa basi maana ya sentensi haiwezi kuwa wazi au angavu. HITIMISHO Makala haya yamedhihirisha kuwa ujalizaji ni hitajio la msingi katika tungo za Kiswahili. Kwa hiyo, kujaliza tungo si jambo la hiari bali ni hitaji la lazima. Katika makala haya imebainika kuwa ujalizaji ni wa lazima katika tungo ili kuweza kuleta uangavu wa maana katika tungo hizo. Kwa hiyo, makala haya yanapendekeza kuwa tungo za Kiswahili zinapaswa kujalizwa kwa kutumia vipashio mbalimbali ili kukidhi uangavu wa maana na hivyo kukamilisha dhumuni mama la lugha ambalo ni mawasiliano. Ujalizaji haupaswi kuchukuliwa kama hitajio la kukamilisha muundo wa tungo pekee bali kama nyenzo mojawapo ya kuleta uangavu wa maana katika lugha. Kwa kufanya hivyo, dhumuni mama la lugha ambalo ni kukamilisha mawasiliano litaweza kufikiwa kwa ukamilifu. 