Mikakati ya Ushawishi katika Manifesto ya Kenya Kwanza katika Uchaguzi Mkuu wa 2022 Nchini Kenya 
Jarida la Afrika Mashariki la Masomo ya Kiswahili (Nancy Chepkemoi Kones na Raphael Mwaura Gacheiya) 
Tarehe ya Uchapishaji: 11 Agosti 2025 
Istilahi Muhimu: Manifesto, Ushawishi, Mikakati ya ushawishi, ‘logos’, ‘phatos’ na ‘ethos’. IKISIRI Utafiti huu ulishughulikia mikakati ya ushawishi katika manifesto ya Muungano wa Kenya Kwanza katika uchaguzi mkuu wa 2022 nchini Kenya. Ulichunguza iwapo mikakati hiyo ilichangia katika kujenga mvuto wa kisiasa na uungwaji mkono katika uchaguzi mkuu wa Kenya. Lengo mahususi la utafiti huu lilikuwa kuchunguza jinsi mikakati ya ushawishi ilisawirika katika manifesto. Utafiti uliongozwa na Nadharia ya Uchanganuzi Hakiki wa Usemi kuchanganua namna lugha inavyotumika kisiasa. Utafiti ulikuwa wa kithamano na ulitekelezwa kwa kutumia mbinu ya kifasili. Sampuli teule ya kimakusudi ilihusisha manifesto ya Kenya Kwanza. Deta ilikusanywa kutoka kwenye tovuti ya Muungano wa Kenya Kwanza. Ilichanganuliwa kwa kuangalia maudhui ya lugha ya ushawishi. Matokeo yalionesha kuwa lugha katika manifesto ililenga kuibua matumaini na ahadi ya maisha bora kwa wananchi. Makala hii inachangia maarifa katika taaluma ya Isimu, hasa katika muktadha wa kisiasa. Pia, inawapa wagombezi wa siasa mwongozo wa kuunda manifesto zenye mvuto, na inasaidia mashirika ya utafiti wa kisiasa kubuni sera na miongozo bora ya uchaguzi. UTANGULIZI Lugha ni chombo muhimu kinachotumiwa na binadamu kuwasiliana, kupitisha maarifa, na kushughulikia shughuli mbalimbali za kijamii, kisiasa na kiuchumi. Watafiti kama Odawo (2020), Obuchi na Mukhwana (2010), pamoja na Michira (2014), wanaeleza kuwa lugha si tu njia ya mawasiliano bali pia nyenzo ya kuathiri mitazamo ya watu, hasa katika muktadha wa siasa. Wanasiasa hutumia lugha yenye ushawishi kupitia manifesto ili kushawishi wapiga kura na kujijenga kisera. Makala haya yanachanganua mikakati ya ushawishi iliyotumika katika manifesto ya Muungano wa Kenya Kwanza katika uchaguzi mkuu wa mwaka 2022. Kulingana na Does na Statsch (2016), manifesto huwa jukwaa la kueleza imani, maadili, sera na malengo ya vyama vya siasa. Vyama hutumia manifesto kama njia ya kushawishi wapiga kura, kupanga ajenda za kisera, na kuathiri mwelekeo wa serikali zijazo. Matumizi ya kauli mbiu katika manifesto za wagombea wa urais ni mkakati wa kisiasa wa lugha unaolenga kuhamasisha hisia chanya, mshikamano na matumaini kwa wapiga kura (Mutie, 2020). Kauli mbiu za kisiasa ni chombo muhimu za kidiskosi zinazotumika kufupisha ajenda za kisiasa, kujenga uhalali wa kisiasa, na kuelekeza mitazamo ya hadhira kupitia matumizi ya lugha yenye nguvu ya kishawishi. Kauli hizi ni sehemu ya mikakati ya kimawasiliano inayolenga kuunganisha lugha na mamlaka (Chilton, 2004). Kwa mfano, Donald Trump alitumia kauli mbiu Make America Great Again kuamsha hisia za uzalendo na matumaini miongoni mwa Wamarekani. Vilevile, katika historia ya Kenya, marais wote kutoka Jomo Kenyatta hadi William Ruto walitumia lugha za ushawishi kueleza ajenda zao za kisiasa kupitia manifesto. Kauli mbiu maarufu kama Yote Yawezekana Bila Moi katika kampeni za Kibaki mwaka 2002 zilionyesha jinsi lugha ilivyotumika kama chombo cha kujenga msimamo wa kisiasa na kuleta mabadiliko ya uongozi. Uchaguzi wa 2022 ulionekana kuwa na ushindani mkali kati ya Raila Odinga wa Azimio na William Ruto wa Kenya Kwanza. Kura nyingi za maoni kutoka TIFA na Infotrak zilimtaja Raila kuwa na nafasi kubwa ya kushinda, hasa kwa kuwa aliungwa mkono na rais aliyekuwa madarakani, Uhuru Kenyatta, pamoja na vigogo wa kisiasa na taasisi za serikali. Hata hivyo, kinyume na matarajio hayo, William Ruto aliibuka mshindi wa urais kulingana na Tume ya Uchaguzi na Mipaka (IEBC) ya Kenya licha ya kuonekana kuwa kwenye nafasi hafifu. Ushindi wa Ruto ulionekana kama matokeo ya mikakati ya ushawishi iliyotumika kwenye manifesto ya Muungano wa Kenya Kwanza, Kwa msingi huo, makala hii ilipata pengo la kuchunguza iwapo mikakati hiyo ya ushawishi ilichangia katika kujenga mvuto wa kisiasa na uungwaji mkono katika uchaguzi mkuu wa Kenya. Ilichunguza manifesto ya chama kimoja tu kwa sababu deta ingekuwa kubwa zaidi kama ingehusisha za vyama vingine. Lugha na Manifesto Manifesto ni jina la namna fulani linalofafanuliwa kwa uwazi zaidi na uwekezaji wake katika athari na ufanisi wa lugha yake yenyewe. Manifesto husaidia mgombezi kueneza ujumbe wake kwa upana iwezekanavyo ili awe wazi juu ya nia na mawazo yake (Puchner, 2005). Manifesto za uchaguzi zimeundwa ili kuboresha utendaji wa chama wakati wa uchaguzi. Kwa ujumla, manifesto hushughulikia masuala mbalimbali ya sera yaliyoelezwa kimkakati, kufasiriwa na kusisitizwa na chama. Matumizi ya manifesto ni kama yafuatayo: kutoa nafasi ya chama; kuweka ukuu juu ya nyadhifa zingine za sera za chama hicho kimoja na hivyo kurahisisha kampeni ya chama na kuwafahamisha wapiga kura (Eder, Jenny na Miller 2016). Kabla ya uchaguzi mkuu, vyama huunda manifesto zitakazotumika katika kampeni za kisiasa. Manifesto ya chama cha kisiasa ni seti rasmi ya malengo ya msingi ambayo yanaungwa mkono na chama cha siasa au mgombezi binafsi, ili yawe ya kuvutia kwa umma kwa madhumuni ya kupata kuungwa mkono na umma kwa ujumla kuhusu mada au masuala mahususi. Manifesto za kampeni zinasaidia wagombea wa urais kuwasiliana moja kwa moja na umma kuhusu maono, sera na vipaumbele vyao. Zinatoa msingi wa kuwawajibisha wanasiasa na pia huchangia katika kuunda utambulisho wa kisiasa wa vyama au wagombea (Langer, 2011). Wagombezi wa urais hutumia lugha iliyo na mvuto na mnato katika manifesto zao wakati wa kampeni ili kuwashawishi wapiga kura kuwachagua. Wagombezi hao hujaribu kuwahamasisha wapiga kura kwa kubadilisha imani, maadili au mitazamo yao. Huwa wanawapatia wananchi matumaini kuwa maisha yao yatabadilika kuwa bora zaidi. Lugha wanayoitumia inafungamana na ngazi zao za kimaisha, elimu yao na mazingira wanamokulia. Lugha ya Ushawishi na Siasa Wodak (1996) anadhihirisha lugha kama tendo la kijamii na anasisitiza umuhimu wa muktadha wa matumizi ya lugha. Siasa haiwezi kuendeshwa bila lugha. Kwa hivyo, wanasiasa hutegemea lugha kama nyenzo moja kuu ya kuwashawishi wapiga kura. Ushawishi kwa kawaida hufafanuliwa kama juhudi katika mawasiliano ya binadamu ambayo yameundwa kuhamasisha wengine kwa kubadilisha imani, mitazamo, nia, motisha au tabia yao (Gass na Seiter, 2010). O'Keefe (1990) anadai kuwa kuna mahitaji ya mtumiaji, msimbo, na mpokeaji ili kuchukuliwa kuwa jambo la kushawishi. Kwanza, ushawishi unahusisha lengo na nia ya kufikia lengo hilo kwa upande wa mtumiaji ujumbe. Pili, mawasiliano ni njia ya kufikia lengo hilo. Tatu, mpokeaji ujumbe lazima awe na hiari. Michira (2014) alitambulisha kuwa siasa kimsingi, huhusika na madaraka na mamlaka. Kwa mfano, jinsi ya kuipata, jinsi ya kufanya maamuzi na kudhibiti rasilimali ndani ya mamlaka, jinsi ya kudhibiti na kuendesha mitazamo, tabia na maadili ya wale wanaotawaliwa, miongoni mwa mambo mengine. Smith (2012) katika utafiti wake anadai kuwa lugha ni chombo cha kipekee chenye nguvu ambacho wanasiasa wanaotafuta uwezo wa mamlaka hutumia kuwasilisha sera na nafasi zao za kiitikadi. Wanasiasa hao hutumia lugha wapate kuiunda mitazamo ya aina fulani kwa minajili ya kuwashawishi na kuwaongoa wapigaji kura ili waweze kuwashinda wapinzani wao. Lugha inayotumika katika siasa ni ya kuwashawishi watu, kutia nguvu thamani na mawazo ya wasikilizaji, kuunda mshikamano wa watu katika jamii au kuleta umoja katika chama. Fediman (1993) anadai kwamba matumizi ya maneno au vikundi vya maneno ya kiisimu makusudi katika matini fulani ya kisiasa, ni jambo ambalo huwa linawawezesha wanasiasa kunyang’anya kwa kutumia nguvu uwezo wa kisiasa kutoka kwa wapiga kura kwa ajili ya ubinafsi wao. NADHARIA YA UCHANGANUZI HAKIKI WA USEMI Gephart (2012) aeleza kuwa uchanganuzi matini kwa kawaida hueleweka kama mkusanyiko wa mawazo, dhana na kategoria ambapo maana hutolewa kwa matukio ya kijamii. Hujaribu kushughulikia jinsi maana huundwa katika muktadha fulani wa kijamii (Howarth, 2000). Fowler (1991) anaonyesha jinsi ambavyo utaratibu wa usemi unavyoweza kuakisi, kuendesha au kuhalalisha ngazi za mamlaka katika jamii. Msingi wa nadharia ya Uchanganuzi Hakiki wa Usemi ni kwamba lugha yenyewe haina uwezo wala mamlaka bali hupata uwezo huu kutokana na wanajamii wenye kumiliki uwezo katika jamii husika. Lugha huwa kichocheo cha kudhihirisha na kutathmini mamlaka katika jamii. Nadharia ya Uchanganuzi Hakiki wa Usemi hutambua uamilifu wa lugha katika jamii (Fairclough na Wodak, 1997), na umuhimu wa lugha hukitwa katika miktadha ya matumizi (Wodak, 2000). Nadharia hii hudhihirisha na kuchanganua uhusiano wa lugha na ruwaza za kiuwezo. Kiambajengo msingi cha uchanganuzi ni matini na usemi kwani ndicho kipashio muhimu cha mawasiliano. Kress (1985) anafafanua kwamba nadharia ya Uchanganuzi Hakiki wa Usemi ni ya kipekee katika uchanganuzi wa lugha. Uamilifu wa lugha sio tu wa mawasiliano, bali lugha huhodhi itikadi, mielekeo na matarajio wa watumiaji wake. Ufasiri na ufafanuzi ni mhimili mmoja mkuu wa mihimili ya nadharia hii ambayo ulitumika katika uchanganuzi wa mikakati ya ushawishi katika manifesto ya Muungano wa Kenya Kwanza katika uchaguzi mkuu wa mwaka wa 2022 nchini Kenya. MBINU ZA UTAFITI Utafiti huu ni wa kithamano mkabala wa kifasili. Benard na Ryan (2010) wanaeleza kwamba mbinu hii ya utafiti hutumiwa kufichua vipengele vya maandishi vya mawasiliano na kuchunguza maana za ujumbe wa msingi. Mtafiti alikusanya deta kutoka manifesto iliyopatikana kwenye tovuti rasmi ya Kenya Kwanza. Alitumia sampuli ya kimakusudi kuteua manifesto ya Muungano wa Kenya Kwanza iliyotumika katika uchaguzi mkuu mwaka wa 2022 nchini Kenya. Mbinu ya ufasili wa deta ilitumiwa kuchanganua deta ya utafiti huu kwa kuongozwa na nadharia ya Uchanganuzi Hakiki wa Usemi. Uchanganuzi Makala hii inahusu uchanganuzi wa mijadala ya kina katika manifesto ya Muungano wa Kenya Kwanza ambayo inalenga mikakati ya kushawishi kulingana na masharti matatu ya dhana za Aristotle logos, ethos, na pathos. Wrobel (2015) aliyenukuliwa na Veselá (2021) anafafanua kwamba Aristotle anatoa muhtasari wa masharti matatu ya kufanya ushawishi kuwa na ufanisi. Mzungumzaji au mwandishi anapaswa kuwa na uwezo wa kuwaza kimantiki ambayo ni logos, kuelewa tabia na wema wa binadamu katika aina zao mbalimbali ambayo ni ethos na kuelewa hisia ambayo ni pathos. Logos, ethos, na pathos ni mikakati ya ushawishi inayotumiwa kuwashawishi wengine juu ya msimamo wako, hoja au maono. Kila mmoja huchangia uungwaji mkono wa kipekee kwa hoja, na mara chache hutumiwa kwa kutengwa; mara nyingi angalau mbili, ikiwa sio zote tatu, za mambo haya hutumiwa pamoja. Logos maana yake ni sababu na ni suala la mantiki. Ethos inamaanisha tabia na ni suala la kanuni za maadili. Pathos inamaanisha uzoefu au mshangao na ni suala la hisia. ‘Logos’ Wrobel (2015) anaeleza kwamba mkakati wa kwanza wa kushawishi ni kushawishi kwa sababu fulani. Aristotle aliufafanua kama logos. Logos, mvuto wa kimantiki, hujikita katika kushawishi hadhira kwa misingi ya hoja au mantiki sawa. Ni mbinu ya ushawishi ambayo lengo lake kuu ni kuifanya hadhira ifikirie kwa kutoa maudhui yenye mvuto zaidi ambayo yatashawishi. Mara nyingi tunahusisha logos na deta, kama vile matumizi ya takwimu, ili kuonyesha ni kwa nini dai lina umuhimu. Inapendekezwa kutumia lugha ya ukweli na hoja zilizopangwa kimantiki na hakuna uwongo wowote ili kushawishi hadhira. Wanasiasa huwashawishi hadhira wao kwa kauli au hoja ambazo zina ukweli wa maisha yao, ulimwengu na huwa wanatoa mifano (Jana, 2021). Wanavutia hadhira kwa kuwafanya waunge mkono, au wafikirie na ndiyo maana wanawasilisha ukweli kwa kutumia kihistoria ama ushahidi wa takwimu. Deta kutoka kwa vyanzo vinavyoaminika ili kuunga mkono kile kinachosemwa huhitajika. Suala la kimantiki ni matumizi ya kimkakati ya mantiki, madai, na ushahidi ili kushawishi hadhira kuhusu jambo fulani. Viongozi wanatakiwa kuthibitisha kuwa wanastahili kuongoza. Ili kufanya hivyo, wanahitaji kuwashawishi watu juu ya maono yao. Ufaafu wa manifesto na uafikiwaji wa malengo katika manifesto ya kisiasa husimbwa katika lugha. Kuhusiana na maandishi ya manifesto, Kenya ni nchi yenye utajiri mwingi wa mali ghafi lakini bado kuna umaskini uliokithiri. Baada ya wakoloni kuondoka kuna wakoloni weusi, yaani, wakoloni mamboleo wanaojilimbikizia mali na kuwasahau wananchi wa kawaida kwa sababu ya ubinafsi wao. Haya ni masuala ambayo yameshuhudiwa kwa miaka mingi baada ya mataifa mengi ya Afrika kupata uhuru. Muungano wa Kenya Kwanza ulijaribu kushawishi wapiga kura kupitia manifesto yake. Utafiti ulishughulikia logos katika manifesto hiyo ya Muungano wa Kenya Kwanza kwa namna ifuatayo: Kenya Kwanza ni jina ambalo lilitumika kama njia muhimu ya kushawishi wapiga kura. Muungano huu ulijitangaza kuwashughulikia Wakenya wote kwanza kwa kutimiza mitazamo na matarajio yao. Kenya Kwanza ilionelea kuwa changamoto zinazoikumba Kenya kwa sasa zinastahili kushughulikiwa. Muungano huu ulichukulia kwamba kila mwananchi angeona kama angefikiwa popote pale alipo na kuwa matatizo yake yangeweza kutatatuliwa. Lengo lake kubwa kulingana na jina hili, lilikuwa kuzingatia kutoa suluhu kwa matatizo ya Wakenya kwa kuimarisha ukuaji wa uchumi kwa kumhusisha kila Mkenya katika ujenzi wa taifa. Muungano wa Kenya Kwanza ulijitahidi kuwa na ukweli na mantiki katika ujumbe wao ili kushawishi wapiga kura. Idadi ya Wakenya wote imerekodiwa kuwa zaidi ya watu milioni 48 na zaidi ya 85% wakijitambulisha kama wanachama wa taifa la”ma-hustler”. ‘Hustler’ ni mtu mtafutaji ambaye anadhamiria kufanikiwa. Ni yule ambaye anathubutu kuingiza mtaji katika kazi bila ya kujali hasara. Hawa ni kama vile waendeshaji wa boda boda, mama mboga, mafundi wa jua kali, wafanyakazi wa viwanda na wafanyakazi wa mchana katika sekta zote kuanzia viwanda vikubwa hadi vya wafanya biashara ndogo ndogo. Muungano wa Kenya Kwanza ulidhihirisha kwamba hii ni idadi kubwa sana ya wapiga kura ambao walifaa kushawishiwa kulingana na hali yao ya maisha. Kwa hivyo, muungano huu ulijaribu kuwashawishi wapiga kura hawa kwa kutumia takwimu ambayo ni mvuto wa kimantiki ili wapate kura nyingi. Taifa la “Ma-hustler”linawajibika kwa Shilingi trilioni 1.5 zinazokusanywa kila mwaka na serikali kama ushuru. Muungano wa Kenya Kwanza ulionyesha kwamba sehemu kubwa ya bajeti ya kitaifa inaelekezwa kwenye miradi mikubwa ambayo wanufaika ni matajiri wa kinasaba wanaodhibiti zabuni za miradi hiyo. Ulipendelea kwamba inabidi ‘Ma-husler’ pia wafaidike kwa kupata tenda inayowafaa kulingana na tabaka lao. Hivyo, wengine wangefaidika kupata mikopo ya ‘husler fund’ kusaidia kuinua biashara zao ndogo ndogo ili waweze kukidhi mahitaji yao. Muungano huu ulijaribu kushawishi wapiga kura kwa kutumia takwimu, mvuto wa kimantiki ambao ulijitokeza katika matini iliyotajwa. Rushwa kama fursa ya kipato inakuwa uhalifu miongoni mwa maskini lakini inaruhusiwa kwa matajiri. Muungano wa Kenya Kwanza ulijaribu kuonyesha kwamba suala la rushwa halifai kwa watu wote kwa sababu ni uhalifu na inapaswa ipigwe marufuku. Hii ni namna ambavyo muungano huu ulijitahidi kuwashawishi wapiga kura kuona kuwa pesa ambayo ilikuwa ikifujwa kwa njia ya ufisadi ingeweza kuwafikia, jambo ambalo lilidhihirisha hoja iliyopangwa kimantiki. Kuitingisha Kenya kupitia Uchumi wa Chini kwenda Juu. Muungano wa Kenya Kwanza uliahidi kwamba badala ya kufaidika kutoka juu hadi chini, mpango ungegeuzwa na kuhakikisha fursa za kufaidika zinapatikana kutoka chini kwenda juu. Kufaidika kutoka juu kunamaanisha kwamba wale wa tabaka la juu wamekuwa wakipata huduma bora zaidi kuliko wa chini. Kulingana na muungano huu, inafaa kuhakikisha fursa sawa kwa wananchi wote na kuwezesha rasilimali zipatikanazo katika nchi zitumike kwa manufaa ya jamii na Wakenya wote kwa jumla. Vilevile, watu mashinani wanaweza kupewa fursa ya kueleza matakwa yao badala ya kupangiwa tu na serikali. Njia hii ya ushawishi ingewasababisha wapiga kura kuona kwamba rasilimali za nchi zingewanufaisha. Mkakati wa kushawishi kwa kutumia mvuto wa kimantiki ulidhihirika kupitia matini iliyotajwa. Kuharakisha uundaji wa ajira. Kulingana na Muungano wa Kenya Kwanza, kuna ukosefu wa ajira. Ukosefu wa kazi ni hali ambayo mtu ambaye ana uwezo wa kufanya kazi, anaitafuta kikamilifu, lakini hawezi kupata kazi yoyote ya malipo. Muungano huu ulijaribu kudhihirisha kwamba katika nchi ya Kenya kuna watu wengi hususan vijana ambao wameelimika lakini bado hawajapata ajira. Kuambatana na sababu hii, ungeweza kuwashawishi wapiga kura wengi wasio na ajira ya aina hii kuupigia kura. Kipaumbele kitatolewa kwa kupuuzwa hapo awali kwa maeneo mengine, sambamba na falasafa “farasi angoje punda.’’ Kulingana na matini hii, inaonekana kwamba nchini Kenya, kuna sehemu ambazo ziko mbele katika maendeleo kuliko sehemu zingine. Muungano wa Kenya Kwanza ulipendelea kushughulikia sehemu zote kwa namna sawa kuambatana na methali farasi angoje punda ili waandamane pamoja. Hii ilikuwa njia ya kuwashawishi wapiga kura katika nchi nzima kuona kwamba maendeleo yangeletwa katika kila eneo. Maendeleo haya ni kama kuwa na usalama, kuletewa stima, kujengewa barabara, shule, hospitali na mambo mengine ya kidijitali. Mkakati wa kushawishi kwa kutumia mvuto wa kimantiki umejitokeza katika matini iliyotajwa. Mikakati ya Lugha ya Kitamathali Lugha ya kitamathali inarejelea usemi unaoondoka katika lugha halisi ya kawaida ili kufanya ulinganisho au kutoa uchangamfu kwa mwingiliano au kufanya ujumbe uwe wazi (Redondo, 2005). Ni lugha ambayo imetumika katika mazingira tofauti katika jamii (Colston na Lee, 2004). Lugha hii ya kitamathali ni aina ya mawasiliano ambayo haitumii maana kali au halisi ya neno. Kwa kawaida, lugha hii hutumiwa kuongeza uchangamfu katika lugha iliyoandikwa au ya mazungumzo au kueleza wazo gumu. Lugha ya kitamathali husaidia kufanya maandishi na hotuba kuvutia zaidi na kufurahisha. Msomaji au msikilizaji lazima afikirie juu ya maneno zaidi kidogo, kana kwamba anafumbua kitendawili, ambayo inamaanisha kuwa wanashiriki kikamilifu. Mtindo mkuu ni njia ya mawasiliano ya ushawishi ambayo pia inajulikana kama balagha, inayoaminika kuwa ya kuvutia na kusadikisha. Balagha hufafanuliwa kuwa ni sanaa ya kuzungumza au kuandika kwa kushawishi kwa kutumia lugha ya kitamathali na mbinu bunifu za kifasihi. Sitiari inaweza ama kuwa hotuba ya kawaida au pia inaweza kuwa kifaa cha balagha. Balagha kwa kawaida ni hotuba ya maandishi ambayo inalenga kubadilisha maoni ya mtu kuhusu jambo fulani. Kuna mifano mingi ya lugha ya kitamathali kuambatana na historia ya tawala zilizopita iliyotumika katika manifesto ya Muungano wa Kenya Kwanza. Dhana ya historia imewasilishwa katika manifesto hii ifuatavyo: Serikali yetu ya Kenya Kwanza itafungua milango ya kupata pesa kwa ‘ma-husler’ wote. Nchini Kenya, ‘ma-hustler’ hasa hurejelea vijana ambao wanatatizika kupata riziki katika uchumi ambao hauwafai. Muungano wa Kenya Kwanza iliahidi kwamba uchumi wa Kenya unafaa kubadilishwa ili uweze kufaa kwa kila mwananchi. Muungano huu ulijaribu kushawishi wapiga kura hasa vijana wafikirie kuwa maisha yao yangeinuliwa, jambo ambalo linadhihirisha ushawishi kupitia mkakati wa kimantiki. Mbinu ya kiuchumi kutoka chini kwenda juu. Kulingana na matini iliyotajwa, Muungano wa Kenya Kwanza ulisisitiza kwamba kuna vikwazo vingi ambavyo vimekuwa vikizuia wananchi wengine hasa wa tabaka la chini kufurahia matunda ya nchi yao hususan pesa ambayo ni ya thamani. Muungano huu uliapa kuweka wahusika wa kweli kwanza ambao ni ‘Ma-husler’ katika mgawanyo wa keki ya taifa. Badala ya matajiri wachache wanufaike, mwananchi wa kawaida pia akumbukwe. Wanamuungano walieleza kuwa wangegeuza mpango na kuhakikisha kuwa fursa kama hii imemfikia Wakenya wote, yaani, wa tabaka la juu na la chini. Walijaribu kushawishi hadhira kwa misingi ya hoja au mantiki sawa. Kuwezesha Bonde la Ufa kurudisha nafasi yake kama kikapu cha mkate cha nchi. Kulingana na Muungano wa Kenya Kwanza, kuna mvua ya kutosha kwa kilimo ambacho ni msingi wa kiuchumi wa wakazi wa Bonde la Ufa na nchi nzima kwa jumla. Ulisisitiza kuwa Bonde la Ufa kama zamani, lingeweza kuibuka kama kitovu cha kiuchumi na kitamaduni cha taifa la Kenya. Mkakati wa kimantiki ulitumika kuwashawishi wapiga kura kutoka eneo hili waone kuwa pengine eneo lenyewe lingefaidika kutoka muungano huu wakati ambapo ungeunda serikali. Tamathali zingine za lugha zilizoambatanishwa na matukio halisi ni kama zifuatazo: A hustler nation. Taifa la ‘mahustler’ ni harakati ya kijamii na kisiasa ya Wakenya wachapakazi kutoka pande zote ambao wanatamani Kenya iliyo bora licha ya usuli au matabaka yao. Ni harakati ambayo limejikita katika ustawi wa pamoja, heshima na adhama kwa kuwa kazi ni kazi kulingana na Muungano wa Kenya Kwanza. Kila ‘husler’ huwa na kazi ya kufanya hata kama si kazi ya kuajiriwa, anajiajiri mwenyewe ili taifa lipate kuimarika kiuchumi, kisiasa na kijamii. Huu ni mkakati wa mantiki sawa uliojitokeza ambao ungewashawishi wapiga kura kuona kuwa wanajaliwa. Kuongeza usalama wa chakula. Huu ni mkakati mmoja ambao ulichangia ushawishi mkubwa Muungano wa Kenya Kwanza. Ulijaribu kushawishi wakulima nchini Kenya kwa kuwaahidi kuwapa bidhaa kama vile mbolea na kupata soko la mavuno yao. Vilevile, wananchi wakitaka kununua chakula wanaweza kukipata kwa bei nafuu kwa sababu ya uwepo wa chakula kilichohifadhiwa. Ushawishi kimantiki umejitokeza kupitia hoja kuwa kuongeza usalama wa chakula kwa kuwasaidia wakulima kwa pembejeo na masoko kungewezesha upatikanaji wa chakula kwa bei nafuu kwa wananchi. Katika manifesto ya Muungano wa Kenya Kwanza, kuna sitiari zinazohusiana na dhana ya ‘hustler’. Muungano huu umeleta lugha ya ulinganisho kati ya ‘uhusler’ na unasaba, suala ambalo linahusika na siasa za kitabaka. Ifuatayo ni sitiari zinazoambatana na dhana ya ‘mhusler’. Kutekeleza mfumo wa uchumi wa chini kwenda juu ili kuanzisha uchumi na kuona kwamba kuna fursa nyingi zinazowafikia mahusler. Muungano wa Kenya Kwanza walitumia mkakati huu kuwashawishi wapiga kura. Walifahamishwa kwamba wananchi wote wangefikiwa na maendeleo ya nchi. Kwa mfano, vijana wanaweza kupata ajira, watu wanaweza kupewa tenda, kuletewa stima, maji, wifi na mkopo wa ‘hustler fund’ Ushawishi kimantiki umejitokeza kupitia hoja kuwa mfumo wa uchumi wa chini kwenda juu ungetoa fursa kama ajira, huduma na mikopo kwa wananchi wengi, hivyo kuwahakikishia ushiriki katika maendeleo ya taifa. Vikwazo vingi vya kinasaba vimekuwa katika njia ya ‘mahusler’ili kuwapofisha wasipate fursa za kutengeneza pesa halisi. Kama njia ya kuwashawishi wapiga kura, Muungano wa Kenya Kwanza ulieleza kwamba ni vigumu kwa ‘mahusler’ kufikia masuala kama tenda ya kujenga barabara kubwa, shule au hospitali kwa sababu hawana uwezo kifedha. Kwa hivyo, wanaweza kupewa mkopo wa pesa kutoka benki au wapewe mkopo wa ‘hustler fund’ ili washughulikie mkataba wowote kulingana na uwezo wao, jambo ambalo linasawiri ushawishi wa kimantiki. Muungano wa Kenya Kwanza unaapa kuweka kwanza ‘mahusler’ wa kweli katika mgawanyo wa keki ya taifa. Kupitia njia hii, Muungano wa Kenya Kwanza uliwashawishi wapiga kura kwa kufafanua kwamba ‘mahusler’ wangeshughulikiwa na muungano huu ukifanikiwa kuunda serikali. Kwa mfano, wanaweza kupewa mikopo ya ‘husler fund’, kujengewa barabara, shule, hospitali na kupata stima, maji na hata wifi. Ushawishi wa kimantiki ulidhihirika kupitia hoja kwamba kuwapa ‘mahusler’ kipaumbele katika mgawanyo wa rasilimali za taifa, kungewezesha utoaji wa huduma kama mikopo, miundombinu na huduma za msingi, hivyo kuimarisha maisha yao. Matumizi ya kiistiari kuhusu dhana ya pesa inasawirika katika manifesto ya Kenya Kwanza kama ifuatavyo: Wanachama wengi wa taifa la ‘mhusler’ ni vijana wenye nguvu lakini hawana njia za kuunda pesa halisi. Kulingana na Muungano wa Kenya Kwanza, walio na tatizo la ukosefu wa pesa ni vijana. Hii ni kwa sababu wengi wao hawajaariwa. Ili wapate kushawishika, kimantiki, muungano huu pengine ungewawesha kupata pesa kwa kuwaajiri au kuwapatia mkopo wa ‘hustler fund’. Huu ni wakati wa mama mboga kuunda pesa. Ili hawa wapate kushawishika kimantiki, Muungano wa Kenya Kwanza uliwaahidi kuwahudumia wafanyi biashara wadogo sokoni ili kustawisha biashara zao. Hii ni kupitia kujengewa vibanda za kufanyia biashara zao na kupewa mikopo ya ‘husler fund’. Tutatumia pesa za ziada kutoka kwa ushuru huu wa kina kushughulikia mzigo mkubwa wa deni la taifa. Kulingana Muungano wa Kenya Kwanza, Kenya imekopa fedha kutoka World Bank, International Monetary Fund (IMF) na nchi zingine za ng’ambo ili kuendeleza miradi muhimu katika nchi. Muungano huu uliwashawishi wapiga kura kwa kuahidi kwamba hawatakopa deni tena kuendeleza miradi ila watatumia pesa za ziada kutoka kwa ushuru kufanya hivyo. Wapiga kura walishawishiwa kwamba serikali ya Muungano wa Kenya Kwanza ingetumia ipasavyo pesa inayokusanywa nchini kuendeleza maendeleo muhimu. Mkakati wa ushawishi ulijitokeza kupitia hoja ya kimantiki kwamba kutumia pesa za ziada kutoka kwa ushuru badala ya kukopa kungepunguza mzigo wa deni la taifa na kuwezesha maendeleo kwa kutumia rasilimali za ndani. ‘Ethos’ Petty na Cacioppo (1986) wanasisitiza kwamba ni muhimu kuelewa hadhira kabla ya kuunda ujumbe wa kushawishi. Mara nyingi hufikiriwa kuwa ili kuwashawishi wengine kufanya jambo fulani, chanzo cha nje kinapaswa tu kutoa motisha ya kutosha ili kubadilisha mitazamo au imani ya mtu mwingine. Sherif na Hovland, 1961; Sherif, na Nebergall, 1965, wanapendekeza kwamba kujua mitazamo ya mtu juu ya mada kunaweza kukupa vidokezo kuhusu jinsi ya kukabiliana na juhudi za ushawishi. ‘Ethos’, inayojulikana kama suala la kimaadili, inahusiana na kuthibitisha uaminifu wako na mamlaka juu ya mada ambayo unabishania. Ili wasikilizaji wako waweze kushawishiwa kukubali dai lako, ni lazima waamini kwamba wewe ni mtu mwaminifu ambaye anaweza kuzungumza au kuandika kwa ujuzi kuhusu jambo hilo. Ili kuwafanya watu wasikilize, mzungumzaji anahitaji kuonekana kuwa mtu mwenye uzoefu na maadili. Lazima waonekane wenye akili na waaminifu. Utumiaji mzuri wa maadili huifanya hadhira kuhisi kuwa mzungumzaji ni chanzo cha habari kinachotegemeka. Sehemu ya maono ya Muungano wa Kenyan Kwanza, yaliyoandikwa katika manifesto, yaonekana kuwa yenye maadili na ya kuaminika. Maono hayo yaliyotumika kuwashawishi wapiga kura yameandikwa hivi: Nchi yenye amani na ustawi ambapo maskini watawezeshwa kupata pesa zaidi na ardhi. Tunalenga ubora wa juu wa maisha na ujumuisho wa kiuchumi kwa ‘mahustler’. Hii ni njia moja ya kuwashawishi wapiga kura hususan wa tabaka la chini ambao wameitwa ‘mahustler’. Kulingana na Muungano wa Kenya Kwanza, nchi yenye amani na ustawi ni ile iliyo na huduma bora kwa umma na kuna utulivu wa siasa, mazingira mazuri ya biashara, mgawanyo sawa wa rasilimali na kiwango cha chini ya rushwa. Muungano huu unasisitiza kuwa kukiwa na rushwa iliyokidhiri, mara nyingi husababisha ukosefu wa fedha kwa ajili ya huduma muhimu. Mkakati wa ushawishi kimaadili ulijitokeza kupitia uwasilishaji kuhusu nchi yenye amani, ustawi na haki kwa ‘mahustler’, hali inayochochea hisia za matumaini, utu na matarajio bora miongoni mwa wapiga kura wa tabaka la chini. Kutakuwa na ugavi mpya wa Rasilimali na Mtaji wa Uwekezaji wa Maendeleo ya Kitaifa kutoka mikoa iliyowekezwa hapo awali. Kutakuwa na utoaji wa Zabuni za Huduma ya Afya kwa Wote kwa njia ya Chini kwenda Juu kwa sababu ni wakati wa mama mboga kupata pesa halisi. Kulingana na matini hii, bila serikali kujali tabaka, jinsia, umri, kabila, ubaguzi wa rangi, dini au eneo, wananchi wote kwa jumla watapata huduma bora. Wapiga kura waliahidiwa na Muungano wa Kenya Kwanza kwamba mfumo wa uchumi wa kuanzia chini hadi juu ungezingatia maeneo manne makuu ya maendeleo ya taifa ambayo ni: Huduma ya afya kwa wote, uzalishaji, usalama wa chakula na nyumba za bei nafuu. Mkakati wa ushawishi kimaadili ulijidhihirisha kupitia kujitolea kwa Muungano wa Kenya Kwanza kuzingatia usawa, ujumuishaji na haki bila ubaguzi, hivyo kujenga taswira ya uaminifu, maadili na uwajibikaji kwa wapiga kura. ‘Pathos’ O’Keefe (1990) anafafanua kwamba Pathos ni njia ya kushawishi kwa kutumia hisia ili kuathiri maamuzi au mitazamo ya hadhira. Anafafanua kuwa hisia kama hasira, huruma, hofu, au furaha huweza kuathiri sana jinsi ujumbe unavyopokelewa. Kwa mujibu wa Stiff na Mongeau (2003) matumizi ya ‘pathos’ yanafaa unapojaribu kuathiri tabia au unataka hadhira yako kuchukua hatua mara moja. Kulingana na Fletcher (2001) hisia hupoteza athari yao ya kushawishi kwa haraka zaidi kuliko aina nyingine za rufaa za kushawishi. Kwa kuwa hisia mara nyingi huwa za kiitikio, hufifia haraka mtu anapoondolewa katika hali ya kuchochea. Kusudio la Muungano huu umeandikwa hivi: Kutambua uwezo kamili wa taifa lenye shauku kupitia upangaji mpya wa jamii kwa kutumia nadharia ya Umarx. Kusudio hili, likiwa njia ya kufikia maono yaliyo hapo juu, ladhihirisha hisia chanya yenye nguvu kwa hususan ‘mahustler’ walio katika tabaka la chini. Kenya Kwanza ilieleza katika manifesto kuwa ingepanga jamii kwa kuhusisha nadharia ya Umarx. Umarx, kulingana na Wamitila (2003) ni istilahi unaotumiwa kuelezea falsafa ya kisiasa na kiuchumi inayohusishwa na Karl Marx (1818-1883) na Friedrich Engels (1820-1895) pamoja na wafuasi wao. Kazi zao za kimsingi ni Communist Manifesto (1848) na Das Kapital. Kwa mujibu wa Umarx, historia ya binadamu huwa ni mapambano au harakati za kitabaka. Tabaka ambalo linadhibiti njia kuu za uzalishaji mali huitawala na kuidhibiti jamii. Kwa mujibu haya, jamii kielelezo inaweza kufikiwa tu ikiwa matabaka haya yataondolewa na uzalishaji pamoja na ulaji au utumiaji kufuata misingi ya mahitaji. Kulingana na manifesto hii, ufisadi husababisha hasara ya kifedha, uharibifu wa ari ya wafanyakazi, rasilimali zinaelekezwa kwingine badala ya kutoa biashara kuu na huduma muhimu kwa jamii. Ufisadi huu huongeza ukosefu wa usawa, hupunguza uwajibikaji maarufu na mwitikio wa kisiasa, na hivyo kusababisha kuongezeka kwa hamaniko na matatizo miongoni mwa wananchi. Ifuatayo ni mifano ya maelezo haya: Kwa kauli mbiu yetu ya ‘‘kazi ni kazi’’ tunaamini kuwa utapeli, kujinufaisha, ukwepaji wa kodi, udalali miongoni mwa misukosuko mingine inapaswa kubainishwa. Muungano wa Kenya Kwanza uliahidi wapiga kura hakutakuwa tena na utapeli au udanganyifu hasa kuhusu ulipaji wa kodi. Kwa kueleza kwamba kazi ni kazi ni kwamba kazi yoyote ni sawa kama ni ndogo au kubwa bora ni halali. Kupitia kazi hizi, kodi inaweza kulipwa kuliko kuwa na kazi haramu kama vile uuzaji wa mihadharati ambapo ushuru hauwezi kulipwa. Mkakati wa ushawishi kihisia ulijitokeza kupitia kusisitiza kwamba kazi yoyote halali ina thamani, jambo linalogusa hisia za heshima, utu na matumaini ya wananchi wa kawaida wanaojitahidi kujikimu kwa njia halali. Kufungua mpango kwa wafanyabiashara katika sekta muhimu na nyanja kama uvumbuzi, fedha, benki na elimu kutawezesha taifa la ‘mahustler’ kutambua uwezo wake na kupata maisha mazuri kutoka kwa serikali. Wapiga kura waliahidiwa kuhusu jambo hili katika manifesto ya Muungano wa Kenya Kwanza. Mkakati wa ushawishi wa kihisia ulijitokeza kupitia ahadi ya kuwainua ‘mahustler’ ili watambue uwezo wao na kuishi maisha bora, jambo linalogusa hisia za matumaini, kutambuliwa na kuepuka hali ya umaskini. MATOKEO Kuambatana na uchanganuzi wa manifesto ya Muungano wa Kenya Kwanza, lugha ni chombo muhimu katika uendeshaji wa siasa. Tukio kama hili hulingana na namna Wodak (1996) anavyofafanua kwamba uhusiano kati ya lugha na jamii ni changamano. Kwa kutambua kwa undani matatizo yanayowakumba wapiga kura, wanasiasa hutafuta lugha ya ushawisi ya kuwapatia tumaini la kipekee. Huwa wanawaahidi wapiga kura maisha bora zaidi ya siku za usoni. Kupitia manifesto, wanasiasa wanatumia lugha ya ushawishi kwa njia ya mvuto na mnato ili wapate wapiga kura wengi iwezekanavyo. Wao hujaribu kwa kila namna kuwahakikishia wapiga kura kuwa wana nguvu na uwezo wa kuunda serikali thabiti ya kuwahudumia ipasavyo. Muungano wa Kenya Kwanza uliegemea hususan ‘logos’ ambayo ni moja ya mambo matatu muhimu ya kuwashawishi wapiga kura kulingana na Aristotle. Kipengele hiki huzingatia kiini cha ujumbe na jinsi unavyowasilishwa kwa hadhira. Kwa hivyo, muungano huu uliahidi kwamba ungeshughulikia Wakenya wote kwa jumla hasa ‘mahusler’. Kwa kutumia ‘logos’, ulitoa hoja za kimantiki kuhusu mfumo wa uchumi wa chini kwenda juu, usalama wa chakula, na utoaji wa huduma bora kama njia ya kuleta maendeleo kwa wananchi wote. Hili ni jambo ambalo ni muhimu na linaweza kuvutia wapiga kura wengi na kuleta mshikamano miongoni mwao. ‘Ethos’ ni kipengele kingine muhimu ambacho Aristotle alifafanua kuwa kimsingi ni uaminifu, uwazi na uhakika wa mwasilishi wa ujumbe. Muungano wa Kenya Kwanza kupitia uzoefu wao, uliweza kuunganisha wapiga kura kwa namna ambavyo waliahidiwa kwamba kungekuwa na huduma faafu kwa wote kwani suala la rushwa lingetatuliwa na kungekuwa na ugavi wa rasilimali zilizoko katika nchi. Kupitia ‘ethos’ muungano huu ulijenga uaminifu kwa kuonyesha kujitolea kwao kuzingatia usawa, haki, na kutobagua yeyote kwa misingi ya tabaka au kabila. Kwa kutumia kipengele cha ‘pathos’, muungano huu waliwaunganisha wapiga kura kwa kushirikisha hisia zao hasa hisia chanya kwa ‘mahustler’. Suala hili linahusika na maelezo ya Johnstone (2008) aliyenukuliwa na Darweesh (2019) ambaye anaeleza kwamba ili ushawishi ufanikiwe katika miktadha fulani, dhihirisho ya busara na mantiki yanahitajika, huku hisia zinahitajika pia kwa mingine. Kwa kufanya hivyo, wapiga kura walikuwa wanaweza kushawishika kwamba wanamuungano hao walikuwa wanaelewa hisia zao na matatizo yao kwa undani. Walionekana kuwa wangeenda kuinua hali yao ya maisha kupitia upangaji mpya wa nchi watimizapo ahadi zao. Aidha, ‘pathos’ ilidhihirika katika lugha ya matumaini na huruma kwa tabaka la chini, hasa ‘mahustler’, kwa kuwaahidi maisha bora, ajira, mikopo, na mazingira mazuri ya biashara, hivyo kugusa hisia za wananchi waliokuwa wakikumbwa na changamoto za kiuchumi. HITIMISHO Kuambatana na mikakati ya ushawishi wa Muungano wa Kenya Kwanza namna ilivyo katika manifesto yao kupitia lugha, imedhihirika kwamba ili kufanikiwa, matatizo yanayowakumba wapiga kura zilibainishwa. Muungano huu ulishughulikia mielekeo, mitazamo na matarajio ya wapiga kura katika namna ya kusuluhisha matatizo yao. Hapo ndipo wakatafuta mikakati ya kuwashawishi ili wawapigie kura wakati wa uchaguzi mkuu wa 2022 nchini Kenya. Kupitia lugha, Muungano huu ulirejelea masuala ambayo yalisababisha matatizo yanayowakabili wananchi wakati huu. Katika manifesto, imeelezwa kwanza namna Kenya ilivyo sasa na kwamba matajiri wanaendelea kutajirika hasa kupitia ufisadi uliokithiri na maskini wanazidi kufukarika zaidi. Nchi imetawaliwa na matajiri wachache wa kinasaba walio na uwezo na nguvu kisiasa na kiuchumi. Hili ni suala la kihistoria. Ufisadi ni tatizo jingine ambalo limeleta umaskini katika nchi. Kwa sababu ya umaskini, nchi imebaki katika deni kubwa kwa miaka mingi. Katiba la mwaka wa 2010 pia limelaumiwa kama lilikwamisha serikali katika utekelezaji wa majukumu. Baada ya kufafanua jinsi matatizo yalivyojiri, Muungano huu kupitia manifesto yao, ukaeleza namna yangetatuliwa ili kuwashawishi wapiga kura. Kupitia kipengele cha ‘logos’ ili kushawishi, Muungano wa Kenya Kwanza uliahidi kushughulikia matatizo yanayokumba wananchi wote wa Kenya. Jambo hili lingeweza kuwashawishi wapiga kura kwani iliandikwa kwenye manifesto kwamba wakati muungano huu ungeunda serikali, ungeshughulikia Kenya kwanza. Kwa kutumia kipengele cha ‘ethos’, Muungano huu ulionesha maadili yao kwa kuandika kwamba Kenya ni nchi ya amani na ustawi. Kupitia manifesto, wananchi waliahidiwa maisha bora yenye mafanikio na usawa kwa wote kwani rasilimali za nchi zingemfaidi kila mwananchi. Kipengele cha ‘pathos’ kilikuwa kinaweza kuwashawishi wapiga kura kwani muungano huu ulitumia lugha iliyo wazi kuwasilisha jumbe zao. Katika manifesto iliandikwa jinsi ya kuboresha maisha ya wananchi kwa njia iliyo sawa kwa wote na namna ya kuinua uchumi ya nchi ya Kenya. Kwa ujumla, wanasiasa hufanikiwa katika kampeni zao kwa kutumia lugha ya ukweli inayohusika na maisha ya wapiga kura ili wapate kushawishika. 