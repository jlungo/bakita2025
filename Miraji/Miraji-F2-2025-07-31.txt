HOTUBA YA MGENI RASMI, WAZIRI WA KILIMO MHESHIMIWA JAPHET HASUNGA (Mb) KATIKA KILELE CHA MAADHIMISHO YA SIKU YA CHAKULA DUNIANI KITAIFA TAREHE 16 OKTOBA 2019, KATIKA UWANJA WA BOMBADIER MKOANI SINGIDA Mheshimiwa Dkt. Rehema Nchimbi, Mkuu wa Mkoa wa Singida; Mhandisi Mathew Mtigumwe, Katibu Mkuu wa Wizara ya Kilimo; Prof. Elisante Ole Gabriel, Katibu Mkuu wa Wizara ya Mifugo na Uvuvi; Dkt. Angelina Lutambi, Katibu Tawala wa Mkoa wa Singida; Ndugu Fred Kafeero, Mwakilishi wa Shirika la Kilimo na Chakula Duniani (FAO) nchini Tanzania; Mwakilishi wa Shirika la Mpango wa Chakula Duniani (WFP); Wawakilishi wa SADC; Waheshimiwa Wakuu wa Wilaya; Mheshimiwa Mwenyekiti wa Chama cha Mapinduzi Mkoa wa Singida; Waheshimiwa Wabunge mliopo; Viongozi wa Vyama vya Siasa mliopo; Viongozi wa Dini mliopo; Ndugu Wanahabari; Wageni Waalikwa; Mabibi na Mabwana; Asalaam Aleikhum!! Bwana Asifiwe!! Tumsifu Yesu Kristu! Ndugu Washiriki, Awali ya yote napenda kumshukuru Mwenyezi Mungu kwa kutujaalia afya njema na kutuwezesha kushiriki katika maadhimisho ya Siku ya Chakula Duniani ambayo leo tumefikia kilele. Pia, nitoe shukrani zangu za dhati kwa Uongozi wa Mkoa wa Singida kwa kukubali kwao kuwa mwenyeji wa maadhimisho haya. Nawapongeza wajumbe wa kamati za maandalizi ngazi ya Taifa na ngazi ya mkoa kwa kufanya maandalizi mazuri yenye mafanikio makubwa. Aidha, nawapongeza sana waoneshaji na washiriki wengine wote kwa kushiriki kikamilifu katika maadhimisho haya. Ndugu Washiriki, Maadhimisho haya yanayofikia kilele leo ni ya 39 tangu yalipo adhimishwa kwa mara ya kwanza mwaka 1981. Maadhimisho haya hufanyika tarehe 16 ya mwezi Oktoba kila mwaka ambapo Tanzania na nchi zingine Wanachama wa Umoja wa Mataifa, huadhimisha Siku ya Chakula Duniani. Lengo mahsusi la maadhimisho haya ni kuamsha ari ya uzalishaji wa mazao ya chakula hususani yaliyoongezewa virutubishi na kuleta hamasa ya kuongeza tija kwenye uzalishaji ili kujihakikishia usalama wa chakula na lishe kuanzia ngazi ya Kaya hadi Taifa, kuhamasisha watu hususani waishio Vijijini na wale walio katika matabaka ya mazingira magumu kushiriki katika kufanya maamuzi sahihi juu ya ulaji bora, pamoja na kupanua wigo wa usambazaji wa teknolojia ili kuongeza tija ya uzalishaji lengo likiwa kupambana na Adui Njaa, Lishe duni (Utapiamlo) na Umaskini. Ndugu Washiriki, Wizara ya Kilimo, Wizara ya Mifugo na Uvuvi, Mkoa mwenyeji na Shirika la Chakula na Kilimo la Umoja wa Mataifa (FAO) ndo Wasimamizi na Waratibu Wakuu wa maadhimisho ya Siku ya Chakula Duniani ambayo kaulimbiu ya Mwaka huu inasema “ Lishe Bora Kwa Ulimwengu Usio na Njaa”. Kaulimbiu hii inatutaka kila mmoja wetu kujua kwamba suala la lishe bora, kutunza na kuhifadhi chakula ni wajibu wetu sote ili tuweze kuwa na afya njema, kufanya kazi kwa juhudi na maarifa ili tuweze kuwa na akiba ya chakula cha kutosha kuendesha maisha yetu ya kila siku. Kaulimbiu hii pia inatukumbusha kutumia bidhaa za kilimo, mifugo na samaki zilizoongezwa thamani ili kuboresha afya yetu, kuongeza kipato na kuleta tija katika Sekta hizi. Ndugu Washiriki, Matokeo ya Tathmini ya Hali ya Chakula nchini yameonesha kuwa Uzalishaji na upatikanaji wa chakula nchini umeendelea kuimarika ukilinganishwa na mahitaji halisi. Uzalishaji wa mazao ya chakula kwa mwaka 2018/19 ni tani 16,408,309 na mahitaji ya chakula kwa mwaka 2019/2020 ni tani 13,842,536. Kwa ujumla kuna ziada ya tani 2,565,774. Hali hii inafanya Taifa liwe na kiwango cha utoshelevu wa chakula kwa asilimia 119. Pamoja na hali hiyo, utengamano wa usalama wa chakula unatarajiwa kuwa wa viwango tofauti Kimikoa. Ndugu Washiriki, Kwa mujibu wa matokeo ya Tathmini hiyo, Hali ya uzalishaji na upatikanaji wa chakula katika Mkoa wa Singida ni nzuri. Uzalishaji wa mazao ya chakula kwa mwaka 2018/19 ni tani 475,968 na mahitaji ya chakula kwa mwaka 2019/2020 ni tani 423,486. Kwa ujumla Mkoa wa Singida una ziada ya tani 52,481. Hali hiyo inaufanya Mkoa uwe na kiwango cha utoshelevu wa chakula cha asilimia 112. Nawasihi wananchi wa Singida kuongeza nguvu katika uzalishaji na kutumia chakula walicho nacho vizuri na kwa umakini maana ziada hii ni ndogo sana. Ndugu Washiriki, Uzalishaji wa mazao ya mifugo katika Mwaka 2018 yalikua kwa asilimia 4.9 na kuchangia asilimia 7.6 katika pato la Taifa. Uzalishaji wa zao la nyama umeongezeka hadi kufikia tani 690,629 mwaka 2018/2019 ikilinganishwa na tani 679,992 mwaka 2017/2018, sawa na ongezeko la asilimia 1.6. Ndugu Washiriki, Uzalishaji wa zao la nyama na mayai kutokana na kuku wa asili na kisasa katika Mwaka 2018/2019 umeongezeka ukilinganisha na mwaka 2017/2018. Kuku wameongezeka kutoka milioni 74.8 hadi milioni 79.1 na uzalishaji wa mayai umeongezeka kutoka mayai bilioni 3.2 kwa mwaka 2017/2018 hadi mayai bilioni 3.6 kwa mwaka 2018/2019. Ndugu Washiriki, Uzalishaji wa maziwa hapa nchini umeongezeka kutoka lita bilioni 2.4 mwaka 2017/2018 na kufikia lita bilioni 2.7 mwaka 2018/2019 ikiwa ni ongezeko la asilimia 12.5. Aidha, programu ya unywaji maziwa shuleni (School Milk Feeding Program) katika shule 25 za Wilaya ya Njombe, Wanging’ombe na Mbeya inaendelea kutekelezwa kwa lengo la kuwafikia wanafunzi wa shule za Awali na Msingi ili kuboresha lishe na Afya, kupunguza utoro, kuongeza ufaulu na kujenga utamaduni wa unywaji wa maziwa. Kila mwanafunzi anapatiwa maziwa kwa ujazo wa milimita 200 kwa mtoto kwa muda wa siku nne kwa wiki. Ndugu Washiriki, Uzalishaji wa Samaki kutokana na shughuli za Uvuvi uliongezeka kutoka tani 362,595 kwa mwaka 2016/2017 hadi tani 389,459.4 kwa mwaka 2018/2019 na uzalishaji wa Samaki kutokana na shughuli za ukuzaji wa viumbe kwenye maji ziliongezeka toka tani 11,000 kwa mwaka 2016/2017 hadi tani 18,073.6 kwa mwaka 2018/2019 Ndugu Washiriki, Pamoja na hali nzuri ya uzalishaji wa vyakula hapa nchini lakini nataka mfahamu kwamba kumekuwa na changamoto ya lishe duni kwa watu wetu, hali inayosababisha matatizo ya kiafya hususan kwa watoto wadogo. Uwepo wa kauli mbiu ya mwaka huu isemayo Lishe Bora kwa Ulimwengu Usio na Njaa inatutaka kama Taifa kuweka mkakati mahususi wa Wananchi wote kula chakula bora kinachotokana na makundi maalum ya vyakula ambayo ni mboga na matunda, vyakula vyenye asili ya protini, wanga, wanyama, samaki, mafuta, sukari na chumvi. Aidha, wataalam wanashauri tule kwa wingi matunda, vyakula vyenye asili ya protini na wanga. Ndugu Washiriki, Hali ya lishe kwa baadhi ya viashiria imeendelea vizuri kwa mfano, udumavu kwa watoto chini ya miaka 5 umepungua kutoka asilimia 34 mwaka 2015 hadi asilimia 32 mwaka 2018. Kulingana na taarifa ya tathmini ya muda wa kati wa Mpango wa Utekelezaji wa Lishe nchini (NMNAP) uliofanyika mwaka 2019, hali ya udumavu kwa watoto inatarajiwa kufikia malengo yaliyowekwa ya kidunia na World Health Assembly (WHA) ifikapo mwaka 2025. Japokuwa tathmini imeonesha tumepunguza tatizo la Udumavu kwa watoto chini ya miaka 5 kutoka asilimia 34 mwaka 2015 hadi asilimia 32 mwaka 2018, lakini idadi ya watoto walioathirika na tatizo hili imeongezeka kutoka watoto milioni 2.7 mwaka 2015 hadi watoto millioni 3 mwaka 2018 hali hii ni ya hatari. Ndugu Washiriki, Kwa upande wa ukondefu kwa watoto chini ya miaka 5 hali imeendelea vizuri kwani tumefikia asilimia 5 sawa na malengo yaliyowekwa kwamba tusizidi asilimia 5 ifikapo mwaka 2021, hivyo lengo hili limefikiwa mapema. Upande ambao hatujafanya vizuri kulingana na tathmini hiyo ni upande wa kina mama na baba ambapo imeonesha unene uliokithiri umeongezeka. Ndugu Washiriki, Kama kaulimbiu ya siku ya chakula duniani inavyosema ”Lishe bora kwa ulimwengu usio na njaa”, hii ina maana kubwa sana katika kuhakikisha si tu tunazalisha chakula cha kutosheleza mahitaji lakini tunahitaji chakula kilicho salama ili kuboresha lishe na afya za wananchi wetu. Ndugu Washiriki, Kwa miaka ya hivi karibuni kumejitokeza changamoto ya chakula salama (Safe food) kutokana na uwepo wa tatizo la sumukuvu katika mazao ya chakula, hususan mahindi na karanga ambayo huchangia upatikanaji wa lishe bora na ni chakula muhimu kwa Watanzania walio wengi. Taarifa zinaonesha kuwa tatizo la sumukuvu ni kubwa kwani inakadiriwa kuwa asilimia 25 ya mazao yote yanayozalishwa duniani yanaathiriwa na sumukuvu. sumukuvu ina athari kubwa za kiafya na huchangia karibu asilimia 30 ya saratani ya ini, kuharibu mfumo wa kinga na kupelekea udumavu kwa watoto. Athari hizi haziishii tu kwa binadamu, bali hata mifugo nayo huathiriwa na tatizo hili, hivyo kupelekea mtu kula sumu hizi kupitia mazao ya wanyama kama vile maziwa, mayai, samaki na nyama kutoka kwa wanyama waliolishwa vyakula vyenye sumukuvu kwa kiwango kikubwa. Mazao haya pia yana umuhimu mkubwa sana katika kupata lishe bora, hivyo nitoe wito kwa wafugaji wote nchini kuchukua tahadhari dhidi ya sumukuvu katika sekta ya mifugo ili kutekeleza kaulimbiu ya maadhimisho haya kwa vitendo. Ndugu Washiriki, Madhara haya si tu huchangia upotevu wa nguvukazi na kudumaza akili za watoto bali pia hupunguza tija na kipato kwa mtu mmoja mmoja na taifa kwa ujumla. Kama tunavyokumbuka mwaka 2016, watu 68 katika Halmashauri za Bahi, Chemba, Kiteto na Kondoa waliugua baada ya kula chakula chenye kiwango kikubwa cha sumukuvu na watu 19 kufariki dunia kutokana na tatizo hilo. Ndugu Washiriki, Ili kupata lishe bora na ulimwengu usio na njaa, hatuna budi kushughulikia changamoto hizi kwa ujumla wake ili kuendana na kaulimbiu ya maadhimisho haya. Kama tunavyokumbuka mnamo mwezi Machi mwaka 2019, nilizindua Mradi wa Kudhibiti Sumukuvu Nchini (TANIPAC) ambao una lengo la kupunguza sumukuvu (aflatoxin) katika mazao ya mahindi na karanga. Hivyo, naamini mafanikio ya mradi huu yatachangia sana katika kuimarisha lishe na kuongeza upatikanaji wa chakula bora na salama hapa nchini. Nirudie kuagiza tena watendaji wa Wizara kusimamia kikamilifu utekelezaji wa mradi huu ikiwemo elimu kwa wananchi ili kuepuka madhara ya sumukuvu, na hivyo kuimarisha lishe kwa watu wa rika zote. Ndugu Washiriki, Nitoe wito kwa wananchi wote hasa wakulima, wafugaji na wavuvi kufuata kanuni bora za ulaji, kuzalisha vyakula vyenye virutubishi, ufugaji bora na uvuvi ili kusaidia kuboresha afya na kupunguza matatizo ya lishe nchini. Niwakumbushe Wataalam wetu wa sekta ya kilimo kutafuta namna bora ya kuhakikisha tunaondokana na tatizo la lishe duni kwa kaya kwani Tanzania tunazalisha chakula kwa wingi na cha kutosha. Nchi yetu haina njaa na tutaendelea kusimamia uzalishaji kwa kutoa kipaumbele kwa upatikanaji wa pembejeo na viuatilifu vyenye bei nafuu na kuhakikisha masoko ya mazao ya wakulima yanapatikana. Ndugu Washiriki, Mwisho napenda kuwakumbusha wakulima kujipanga vema na maandalizi ya msimu ujao wa kilimo kwani katika maeneo mengi ya nchi tayari mvua zimeanza kunyesha. Tumieni mvua hizi za mwanzo kupanda mazao kwa kutumia kanuni bora za kilimo ili kuwezesha tija kupatikana. Kwa Maafisa Ugani wa Kata na Vijiji mnalo jukumu la msingi kutoa elimu na ushauri wa kanuni bora za kilimo kwa wakulima na wafugaji nchini. Nimalize kwa kuwashukuru tena Wananchi wa Mkoa wa Singida kwa kukubali kushiriki nasi na kufanikisha maadhimisho haya. Baada ya kusema hayo, naomba nitamke rasmi kwamba Maadhimisho ya Siku ya Chakula Duniani mwaka 2019 Kitaifa yamefungwa rasmi. Asanteni sana kwa kunisikiliza 