HOTUBA YA MGENI RASMI MHESHIMIWA JAPHET HASUNGA (Mb) WAZIRI WA KILIMO KATIKA MKUTANO MKUU WA CHAMA CHA WATOA HUDUMA ZA UGANI KILIMO, MIFUGO NA UVUVI TANZANIA (TANZANIA SOCIETY OF AGRICULTRAL EDUCATION AND EXTENSION– TSAEE) TAREHE 16 DESEMBA, 2019, ROMAN CATHORIC - DODOMA Ndugu Katibu Mkuu Ofisi ya Rais – TAMISEMI; Ndugu Katibu Mkuu Wizara ya Kilimo; Ndugu Katibu Mkuu Wizara ya Mifugo na Uvuvi (Mifugo); Ndugu Katibu Mkuu Wizara ya Mifugo na Uvuvi (Uvuvi); Mwenyekiti wa Chama cha Watoa Huduma za Ugani Tanzania; Wakurugenzi Wote Mliopo Hapa; Wahadhiri wa Chuo Kikuu cha Kilimo cha Sokoine; Mwakilishi wa Taasisi ya Farm Radio International; Mwakilishi wa Taasisi ya One Acre Fund; Wajumbe wa Chama cha Watoa Huduma za Ugani – Kilimo, Mifugo na Uvuvi Tanzania; Ndugu Waandishi wa Habari; Mabibi na Mabwana; Asalaam Aleikum, Tumsifu Yesu Kristo, Bwana Yesu Asifiwe !! Awali ya yote napenda kumshukuru Mwenyezi Mungu, mwingi wa rehema kwa kutuwezesha sisi sote kukutana mahali hapa. Pia, ninaishukuru kamati ya maandalizi kwa kunialika kuwa mgeni rasmi wa mkutano huu ili tuongee kuhusu utoaji wa Huduma za Ugani hapa nchini katika juhudi za kuimarisha na kusimamia Sekta za Kilimo, Mifugo na Uvuvi ili kuongeza uzalishaji na tija katika kuchangia ukuaji wa uchumi wa Viwanda nchini Tanzania. Ndugu Washiriki, Dhamira ya Serikali ya kujenga uchumi wa viwanda inatokana na fursa kubwa tulizonazo kupitia Sekta ya Kilimo, Mifugo na Uvuvi. Katika mchakato huu endelevu, Sisi sote tumekwishakubaliana kuanza na viwanda vinavyotumia malighafi za hapa nchini na vitakavyojumuisha Watanzania walio wengi katika mnyororo wa thamani. Ni dhahiri kuwa katika kutekeleza azma hiyo, Sekta ya Kilimo, Mifugo na Uvuvi zina mchango mkubwa katika kutoa malighafi zitakazohitajika. Ndugu Washiriki, Tarehe 04 Juni, 2018 Mheshimiwa Dkt. John Pombe Joseph Magufuli Rais wa Jamhuri ya Muungano wa Tanzania alizindua Programu ya Kuendeleza Sekta ya Kilimo Awamu ya Pili (ASDP II). Programu hii imeandaliwa ili kukidhi matarajio na malengo ya nchi kwa sasa. Hatua inayofuata ni utekelezaji wa Programu hiyo utakaosimamiwa na sisi sote tulioko hapa kwa kushirikiana na Wadau wengine. Tunataka kuona utekelezaji wa Programu hii unatoa matokeo chanya katika Uchumi wa nchi yetu. Mchango wenu kama maafisa ugani ni kuhakikisha kwamba mnawafikishia teknolojia sahihi wakulima, wafugaji na wavuvi ili kuongeza uzalishaji na tija kwa ajili ya usalama wa chakula, kuongeza kipato na kupata mali ghafi kwa ajili ya viwanda vyetu. Aidha, Maafisa Ugani mnao wajibu wa kuwawezesha wakulima, wafugaji na wavuvi kutambua mbinu bora za kufikia masoko ya mazao yao. Ndugu Washiriki, Utekelezaji wa Programu ya ASDP II unafanyika katika ngazi ya Taifa na katika ngazi ya Mamlaka za Serikali za Mitaa ambako Maafisa Kilimo, Maafisa Mifugo na Maafisa Uvuvi ni watekelezaji na wasimamizi wa karibu kwa kushirikiana na walioko ngazi ya Mikoa. Hivyo mafanikio ya Programu ya ASDP II yatachangiwa kwa kiasi kikubwa na namna ambavyo kila mmoja wenu atawajibika kama inavyotakiwa. Napenda kusisitiza kwamba ni muhimu tuwe na juhudi endelevu na mipango mikakati ya kuimarisha na kusimamia sekta hizi. Ndugu Washiriki, Leo tuko hapa kwa ajili ya Mkutano Mkuu wa mwaka (Annual General Meeting - AGM) wa Chama cha Wagani Tanzania (Tanzania Society of Agricultural Extension and Education - TSAEE) ambapo kauli mbiu ya mwaka huu ni “Mchango wa Huduma za Ugani katika Kuongeza Uzalishaji na Tija kwa Maendeleo ya Viwanda”. Ndugu Washiriki, Huduma za ugani hapa nchini husimamiwa na Wizara za Kisekta (Kilimo, Mifugo na Uvuvi, na OR-TAMISEMI) kwa kupanga, kuratibu, kusimamia, kutekeleza, kufuatilia na kutathmini shughuli za uzalishaji na tija kwenye mazao ya Kilimo, Mifugo na Uvuvi kwa maendeleo ya nchi. Huduma hizi hutekelezwa na Maafisa ugani wote wa sekta ya Umma na Binafsi hapa nchini Tanzania ambao kwa nia moja wameamua kuanzisha chama ambacho kitawaunganisha katika kuleta mafanikio kupitia fursa zilizopo na kutatua changamoto mbalimbali zinazowakabili Wagani. Vilevile, nimeelezwa kuwa chama hiki kitawasaidia Maafisa Ugani kuwa na uelewa wa pamoja katika kuboresha utoaji wa Huduma za Ugani kwa Wakulima, Wafugaji, Wavuvi na wadau wengine hapa nchini. Ndugu Washiriki, Mpaka sasa tuna jumla ya Maafisa Ugani kilimo 7,307; Mifugo 3,795 na Uvuvi 419 hii ni dhahiri kwamba idadi hii ni ndogo ukilinganisha na idadi ya Kata 3,956; Vijiji 12,319 na Mitaa 4,263 ambavyo vinatakiwa kuhudumiwa na Maafisa Ugani ili kupeleka teknolojia mbalimbali kwa wakulima, wafugaji na wavuvi. Hivyo basi, pamoja na upungufu tulionao tunatakiwa kutoa huduma bora zinazokidhi viwango kwa ajili ya kuongeza uzalishaji wa bidhaa mbalimbali. Kupitia mkutano huu, ninaamini mtapata muda wa kutosha wa kujadili na kutoa mapendekezo ya njia bora ya kutoa huduma za ugani kupitia Maafisa Ugani wachache waliopo wakati juhudi za kuongeza Maafisa Ugani zinaendelea. Ndugu Wajumbe, Mheshimiwa Rais wetu wa Jamhuri ya Muungano wa Tanzania Dr. Joseph John Pombe Magufuli amekuwa akisisitiza kwamba, suala la kujenga uchumi ni la mapambano, hivyo hatuna budi kuunganisha nguvu zetu kwa pamoja. Sote tunashuhudia kwamba tangu tulipounganisha nguvu zetu msimu huu katika kuimarisha na kusimamia mazao matano ya kimkakati yaani Korosho, Pamba, Chai, Kahawa na Tumbaku, mwelekeo wa mafanikio ni mkubwa, hivyo kila mmoja wetu akitimiza wajibu wake inawezekana. Kwa hiyo, Chama cha Watoa Huduma za Ugani hakina budi kuunganisha nguvu na Serikali ya Awamu ya Tano katika kuongeza mafanikio hayo. Ndugu Washiriki, Kabla sijahitimisha hotuba yangu, napenda kutoa maagizo yafuatayo yafuatayo kwa Chama chenu na kwenu ninyi Maafisa Ugani katika kuboresha utoaji wa huduma za ugani hapa nchini; Chama chenu kitumike kama chombo cha kuishauri Serikali katika kuboresha utoaji wa huduma za ugani hapa nchini; Chama chenu kiwe ni kiungo cha kuwaunganisha watoa huduma za ugani na wadau mbalimbali hapa Nchini; Chama chenu kisimamie weledi wa Maafisa ugani katika kutekeleza majukumu yao; Kwa lengo la kuimarisha uhai wa chama wajumbe muendelee kukutana mara kwa mara ili kujadili mafanikio na changamoto zinazokabili utoaji wa huduma za ugani hapa Nchini na kutoa ushauri kwa Serikali namna ya kutatua changamoto hizo; Wajumbe, kwa kushirikiana na Viongozi wa Chama chenu jaribuni kuwa Wabunifu katika kutafuta vyanzo vya mapato kwa ajili ya kuimarisha na kuendesha Chama. Wakati wa uchaguzi hakikisheni mnachagua viongozi makini watakao simamia na kuongoza Chama ili kiwe imara na endelevu. Kwa upande wa Maafisa Ugani, ili tuweze kuimarisha utendaji wa majukumu yenu ya kila siku na hatimaye kuinua sekta ya kilimo nchini, ninapenda kuwaagiza yafuatayo; i. Kila Afisa Ugani ni lazima awe na Daftari la Kilimo ambalo atalitumia kuweka kumbukumbu zote za muhimu kila atakapoenda kuwahudumia Wakulima. Pamoja na taarifa nyingine za msingi, Daftari hilo lioneshe orodha ya wakulima anaowahudumia, ukubwa wa mashamba yao na aina ya mazao wanayolima. ii. Afisa Ugani ni lazima awe na Mpango kazi utakaoonesha ni nini hasa amepanga kufanya kwa wakulima, ikiwa ni pamoja na kuainisha ratiba ya kazi kwa kipindi husika. iii. Afisa Ugani ni lazima awe na mashamba ya mfano au mashamba darasa ambayo atayatumia kuwafundishia Wakulima katika Kata/Kijiji/Mtaa wake. iv. Afisa Ugani ni lazima awe na Mwongozo wa kusimamia Huduma za ugani na kuhakikisha anausimamia. v. Afisa Ugani ni lazima ahakikishe anafahamu kanuni au mbinu bora za kilimo cha mazao makuu yote yanayolimwa katika eneo lake. Ndugu Washiriki, Mwisho natambua kuwa katika Mkutano huu mtajadili mambo mengi zaidi ya kuboresha na kusimamia sekta hizi pamoja na kuweka maazimio na mikakati sahihi ya utekelezaji. Hivyo basi, mikakati hiyo na maazimio mtakayokubaliana yalenge kuwawezesha Maafisa Ugani kutekeleza kwa ufanisi majukumu yao kwa ustawi wa uchumi wa viwanda kupitia Sekta za Kilimo, mifugo na uvuvi. Ndugu Washiriki, Serikali ya Awamu ya Tano itaendelea kushughulikia changamoto kwa kutoa msukumo wa kutosha kwa ajili ya uendelezaji wa sekta hizi muhimu hususan kupitia Utekelezaji wa Programu mbalimbali ikiwemo Programu ya Kuendeleza Sekta ya Kilimo Awamu ya Pili (ASDP II). Aidha, Serikali pia itaendelea kushirikiana na Wadau wa Maendeleo wa ndani na nje ya Nchi ambao wanaonesha dhamira ya dhati ya kuungana nasi katika kuhakikisha Tanzania inafikia uchumi wa kati kupitia shughuli za Kilimo, Mifugo na Uvuvi. Mimi binafsi nikiwa Waziri wa Kilimo napenda kuwahakikishia kuwa tutakuwa pamoja kuona malengo yote tuliyojiwekea yanafikiwa. Baada ya kusema hayo, naomba nitamke kuwa Mkutano Mkuu wa Mwaka wa Chama cha Wagani Tanzania kwa Mwaka 2019 umefunguliwa rasmi. AKSANTENI SANA KWA KUNISIKILIZA 