Falsafa ya Umoja na Mshikamano katika Misemo ya Vyombo vya Usafiri katika Ziwa Tanganyika 
Jarida la Afrika Mashariki la Masomo ya Kiswahili (Anna Ussiry, Mohamed Maguo na Salma Hamad) 
Tarehe ya IKISIRI Uchapishaji: 27 Agosti 2025 
Istilahi Muhimu: Falsafa, Umoja, Mshikamano, Vyombo vya Usafiri, Ziwa Tanganyika, Sosholojia. IKISIRI Makala haya yanaangazia falsafa ya umoja na mshikamano katika misemo ya vyombo vya usafiri katika ziwa Tanganyika ikiwa ni moja kati ya vipengele vya falsafa ya Kiafrika. Lengo la makala haya ilikuwa ni kutaka kuona namna falsafa ya Kiafrika kupitia kipengele cha umoja na mshikamano inavyojitokeza na kuwasilishwa katika misemo hiyo. Uandishi wa makala uliongozwa na nadharia ya Sosholojia ya Fasihi ambapo suala la falsafa ni sehemu ya jamii na hivyo nadharia hii ni faafu. Data ya makala hii ilikusanywa kwa kutumia mbinu ya usomaji makini na kuchambuliwa kwa kutumia mbinu ya kimaelezo. Makala imebainisha kwamba falsafa ya umoja na mshikamano inajitokeza katika misemo ya vyombo vya usafiri wa majini katika ziwa Tanganyika kupitia misemo ambapo ni umoja na mshikamano ni kupendana, umoja na mshikamano ni kuepuka chuki, umoja na mshikamano ni kuwajali wageni, umoja na mshikamano ni kusaidiana, umoja na mshikamano ni kubarikiwa, umoja na mshikamano ni kuelimishana na umoja na mshikamano katika kuonyana. Makala yanatoa mapendekezo kwamba utafiti kama huu ufanyike kwa kutazama falsafa ya misemo ya kwenye vyombo vya usafiri wa majini katika maziwa na mito mingine ya jamii mbalimbali ili kuweza kupata picha kamili ya falsafa ya umoja na mshikamano katika jamii. UTANGULIZI Falsafa ya Kiafrika ni msingi na mfumo maalumu wa kuiwezesha jamii kuweza kuishi maisha yao vizuri na kuwa na kizazi bora cha sasa, kesho na baadaye (Temples, 1959). Falsafa huonesha uhai na muendelezo wa kizazi kimoja na kingine ambapo kupitia falsafa ya Kiafrika kuna vipengele mbalimbali ikiwemo uzazi na malezi, ukarimu, maadili, imani kwa Mungu na Miungu, sihiri, uchawi na ushirikina, suala la uduara katika maisha na umoja na mshikamano kutaja kwa uchache. Kupitia vipengele hivi Waafrika huyafanya maisha ya kila mwanajamii kuishi maisha yenye muendelezo kutoka kizazi kimoja na kingine (Kaponda, 2018). Jamii za Kiafrika ambazo zinaishi kwa kuongozwa na Falsafa ya Kiafrika zimekuwa imara katika kukuza na kudumisha ubunifu, ugunduzi na uvumbuzi katika maisha yao ya kila siku. Katika makala haya tumeangazia kipengele kimoja tu cha Falsafa ya Kiafrika ambacho ni umoja na mshikamano kama kinavyojitokeza katika misemo ya kwenye vyombo vya usafiri wa majini katika ziwa Tanganyika. Umoja na mshikamano ni kipengele muhimu katika maisha ya jamii ambapo msingi wake mkuu ni kusaidiana katika mambo mbalimbali kwa kuweka nguvu pamoja katika kufanikisha mambo ya kijamii, kiuchumi, kisiasa na kiutamaduni (Faustine, 2017). Ni kutokana na nguvu ya umoja na mshikamano Waswahili wanasema “Umoja ni nguvu na utengano ni udhaifu.” Ni jambo la kawaida kuona katika jamii watu wakishirikiana katika shughuli za kilimo kwa mfano kikundi kimoja hujiunga na kufanya kazi kwenye shamba la mmoja wa mwanakikundi na wakimaliza wanahamia kwa mwanakikundi mwingine. Umoja na ushirikiano huonekana katika mambo mengi zaidi ya furaha kama harusi, sherehe, halaiki na katika misiba na majanga. Jamii ya watu wanaoishi katika ukanda wa Ziwa Tanganyika hutumia usafiri majini kwa shughuli mbalimbali ikiwamo kutoka sehemu moja hadi sehemu nyingine. Matumizi makubwa zaidi ni katika shughuli za uvuvi. Vyombo vinavyotumika katika usafiri na shughuli za uvuvi ziwani ni majahazi na mitumbwi ambayo ubavuni huandikwa misemo ikiwa na jumbe na falsafa mbalimbali. Makala haya yameandikwa ikiwa ni zao la utafiti la kuchunguza falsafa ya umoja na mshikamano katika misemo iliyoandikwa kwenye vyombo vya usafiri katika ziwa Tanganyika. NADHARIA YA UTAFITI Makala haya yameongozwa na nadharia ya Sosholojia ya Fasihi ambayo ni nadharia inayoeleza kwamba fasihi na jamii ni vitu viwili ambavyo haviwezi kutenganishwa kwa namna yoyote ile bali ni vitu vinavyotegemeana na kuchangiana katika kuwepo kwake (Taine, 1973). Mwasisi wa nadharia hii ni Hippolyte Tinne (1828-1893) ambaye anaeleza kwamba, Sosholojia ya fasihi inaeleza kuwa jamii na fasihi ni vitu ambavyo vinahusiana na pia fasihi ina nafasi maalumu katika ustawi wa jamii. Kutokana na haya, anaeleza kuwa nadharia hii ina mihimili miwili mikuu ambayo ni fasihi ni zao la mambo ambayo yanafanyika katika mazingira ambayo binadamu anaishi na kufanya shughuli zake za kila siku (Burke, 1941). Fasihi haitokani na ombwe bali hali na maisha halisi katika jamii. Msingi wa pili ni fasihi ni taswira halisi ya shughuli za binadamu, fikra zake, mawazo yake na matamanio yake. Hivyo ni vitu viwili visivyotenganishwa (Mungah, 1999). Falsafa ni kipengele mojawapo katika vipengele vya maudhui huku vingine vikiwa ni ujumbe, dhamira, migogoro, itikadi, msimamo na mtazamo. Falsafa ni imani na mfumo wa maisha ambao wanadamu wanaishi wakiwa na fikra fulani mahususi za kuwawezesha kutimiza matamanio yao katika maisha (Faustine, 2019). Nadharia ya Sosholojia ya fasihi ni muafaka kabisa katika kuchambua falsafa katika misemo ambayo imeandikwa katika vyombo vya usafiri wa majini katika ziwa Tanganyika kwani misemo hiyo ni zao la jamii na hivyo falsafa ya umoja na mshikamano inayotafitiwa ni sehemu ya vipengele muhimu katika maisha ya binadamu na hususani wale waishio katika ukanda za Ziwa Tanganyika (Narizvi, 1982; Fuluge & Ngatungwa, 2021). METHODOLOJIA Methodolojia ni mbinu za utafiti ambazo hutumika katika kukusanya na kuchambua data za utafiti kwa namna ambayo inasaidia kukamilisha malengo ya utafiti husika (Babbie, 1999). Data za makala haya zilikusanywa kwa kutumia mbinu ya ushuhudiaji na usomaji makini na kuchambuliwa kwa kutumia mbinu ya kimaelezo. Kwa upande wa mbinu ya ushuhudiaji, mtafiti alikwenda katika bandari ya Karema na kujionea vyombo vya usafiri wa majini ambavyo vimeandikwa misemo mbalimbali. Baada ya kuiona misemo hiyo aliipiga picha baadhi na pia alidondoa katika shajara misemo hiyo. Baadhi ya picha hizo ni hizi zifuatazo: Hivyo, baada ya kuipata misemo alitumia mbinu ya usomaji makini kuisoma misemo hiyo mmoja baada ya mwingine na kufanikiwa kupata data zilizohusiana na falsafa ya umoja na mshikamano katika misemo hiyo. Kothari (2008) anaeleza kuwa usomaji makini ni mbinu ya kukusanya data kwa kusoma kwa makini matini husika ili kupata data za utafiti na hivyo misemo ilisomwa na kuwezesha kupatikana kwa data za utafiti. Uchambuzi wa data za makala ulifanywa kwa kutumia mbinu ya uchambuzi wa kimaelezo ambapo mtafiti alitoa maelezo ya kila msemo na namna unavyojenga au kuwasilisha falsafa ya umoja na mshikamano. Kombo na Tromp (2006) wanaeleza kuwa uchambuzi wa kimaelezo ni mbinu ya kuchambua data kwa kutoa maelezo pekee bila kutumia takwimu au mahesabu. Mtafiti aliitumia mbinu hii na kumwezesha kupanga, kutoa maelezo, kujenga hoja, kuichambua na kuijadili kama inavyoonekana katika 4.0 hapa chini. MATOKEO Falsafa ya Umoja na Mshikamano katika Misemo Teule Falsafa ya Kiafrika inaamini sana katika suala la umoja na mshikamano katika jamii kama sehemu ya kuifanya jamii kuwa kitu kimoja katika kushirikiana kwenye shughuli mbalimbali za maendeleo ya jamii (Yonazi, 2023). Waafrika huamini katika maisha ya pamoja na siyo katika maisha binafsi kama ilivyo kwa jamii nyingine za mataifa nje ya Afrika. Hali hii imefanya Waafrika kuwa na mashamba ya pamoja, kuishi nyumba moja watu wengi kama familia moja, kugawana mavuno, kushirikiana katika misiba na harusi na mambo mengine yenye kufanana na haya. Katika kipengele cha falsafa ya umoja na mshikamano, tumebainisha jumla ya misemo kadhaa kama ifuatavyo: Chuki haisadii Ipo siku kwenye ajali baiskeli itaacha gari Usidharau miguu ya kuku ndo imebeba mboga Ukifagia usiku unafukuza wageni Mungu amenibariki nimefanikiwa Elimu haina umri/Elimu haina mwisho Hata upende usingizi huwezi kula unachokiota Umoja ni Kupendana Falsafa ya Kiafrika inazungumzia kuhusu umoja na mshikamano katika jamii. Ili hilo liweze kufanikiwa, inatoa msisitizo kwamba umoja ni kupendana na kutodharauliana. Mfano mzuri ni msemo namba 3 katika orodha hapo juu unaosema: Usidharau miguu ya kuku ndo imebeba mboga Kimsingi falsafa inayojengwa hapa ni kwamba katika jamii usimdharau mtu yoyote kwa sababu yoyote ile iwayo kwani watu hutegemeana katika kufanikisha malengo makubwa kwenye jamii yao. Miguu miwili ya kuku ndiyo ambayo humwezesha kuku kutembea na kutafuta chakula na hatimaye kuwa na nyama iliyonona ambayo watu huifurahia pale wanapokula. Kupitia nadharia ya Sosholojia ya fasihi tunaiona falsafa hii ya Kiafrika ikiwasukuma wanadamu katika kuona umuhimu wa kila mwanajamii katika suala zima la ushirikiano na umoja miongoni mwa wanajamii. Waswahili husema “umoja ni nguvu na utengano ni udhaifu,” na pia “Kidole kimoja hakivunji chawa,” ikiwa ni msisitizo huo huo wa suala la umoja na mshikamano katika jamii (Ngatungwa, 2020). Katika hali ya kawaida miguu ya kuku huweza kutazamwa kama kitu kisichokuwa na faida kwa sababu hakina minofu kama ilivyo katika sehemu nyingine za mwili wa kuku. Pamoja na hayo, miguu hiyo ndiyo ambayo imebeba nyama. Umoja ni Kuepuka Chuki Chuki ni adui mkubwa sana wa umoja na mshikamano katika jamii kwani jamii yenye chuki haiwezi kuwa kitu kimoja bali itakuwa ni ya matabaka. Ili kukuza falsafa ya umoja na mshikamano katika jamii, misemo ya kwenye vyombo vya usafiri wa majini inaeleza kwamba umoja ni kuepuka chuki miongoni mwa wanajamii. Tuone mfano wa msemo namba 1 katika orodha hapo juu kwamba: Chuki haisaidii Ukitoa msisitizo na kujenga falsafa kuhusu umoja na mshikamano katika jamii. Kupitia msemo huu ni kwamba katika sehemu ambayo kuna chuki baina ya wanadamu hakuwezi kuwa na upendo. Hatimaye, umoja na mshikamano katika jamii hiyo hukosekana. Chuki huwaweka watu mbali na kuwafanya kuwa maadui, kitu ambacho katika jamii za Kiafrika hakikubaliki kabisa. Hii ni kwa kuwa penye chuki mara zote wanajamii hupoteza muda mwingi katika kutatua migogoro badala ya kufanya kazi zinazoleta maendeleo katika jamii husika. Waafrika huamini katika umoja na mshikamano kama silaha muhimu ya kuyafikia maendeleo ya kweli lakini pia kupambana na maadui mbalimbali katika jamii zao. Kupitia nadharia ya Sosholojia ya fasihi, inaelezwa kwamba, pale jamii inapokuwa na chuki hukosa maendeleo kwa sababu muda mwingi hutumika katika kuwekeana vinyongo na visasi badala ya kushirikiana katika kufanya kazi za ujenzi wa jamii na taifa kwa jumla. Vile vile, kupitia nadharia ya Saikolojia, changanuzi inaelezwa kwamba akili ya binadamu inapokuwa imetawaliwa na chuki hukosa muda wa kutafakari mambo mazuri yenye manufaa kwa jamii na badala yake huishia kwenye kufikiri mambo mabaya tu. Umoja na Mshikamano ni Kuwajali Wageni Kimsingi, falsafa ya Kiafrika katika kipengele chake cha umoja na mshikamano kinatafsiriwa vizuri katika misemo ya kwenye vyombo vya usafiri katika ziwa Tanganyika kwa kutoa msisitizo kwamba kuwajali wageni ni kitu kizuri sana ambacho kitadumisha umoja na mshikamano katika jamii. Katika jamii za Kiafrika, kuna mila na desturi ambazo daima hujali sana wageni kwa nidhamu ya hali ya juu. Msemo namba 4 unasema: Ukifagia usiku unafukuza wageni Msemo huu unajenga falsafa ya kupenda wageni ambao kimsingi ni watu ambao wanakuja nyumbani kwa mtu mwingine kwa sababu mbalimbali kama kusalimia, kutatua shida zao na hata tu kutembea kubadilisha mazingira. Falsafa inayojengwa hapa ni ile ya umoja na mshikamano kwani watu wanapokuja pamoja na kukaa pamoja inakuwa ni jambo jema kwani kupitia umoja wao wataweza kufanikisha mambo ya maendeleo. Kupitia nadharia ya Sosholojia, hapa tunajifunza kwamba, ili umoja na mshikamano ushamiri katika jamii, kunahitajika kuwepo kwa mazingira mazuri ya kuwezesha watu ama wanajamii kushirikiana. Kuweka mazingira mazuri ya ushirikiano na umoja ndiyo njia na nyenzo ya kuwafanya wanajamii kushirikiana katika mambo yao mbalimbali (Nassoro, 2016). Umoja na Mshikamano ni Kusaidiana Falsafa ya umoja na mshikamano katika jamii inajitokeza pia katika kipengele cha umoja ni kusaidiana ambapo inaelezwa kwamba ili kudumisha umoja na mshikamano katika jamii, ni vizuri wanajamii wakawa ni watu ambao wanasaidia katika shida na raha bila kujali matabaka yaliyopo miongoni mwao. Kukiwepo na utabaka katika jamii, inakuwa ni vigumu sana kwa mtu awe yeyote yule kuweza kuonyesha hali ya kusaidiana kwa kuwa wenye uwezo watasaidiana wenyewe na kuwaacha wale wasio na uwezo katika shida zao. Hivyo, jamii inatakiwa kusaidiana bila ya kubaguana. Msemo namba 2 katika orodha hapo juu unaeleza: Ipo siku kwenye ajali baiskeli itaacha gari Msemo huu unajenga falsafa kwamba kusaidiana katika jamii ni kitu muhimu. Si kweli kwamba mwenye uwezo wa kutoa msaada ni tajiri pekee bali hata mtu ambaye hana kipato kikubwa au masikini anaweza kabisa kutoa msaada kwa mtu mwenye uwezo. Msemo unatoa mfano wa gari na baiskeli ikiwa na maana kwamba siku zote gari lina mwendo wa kasi zaidi kuzidi baiskeli, lakini inapotokea ajali ya gari na likashindwa kuendelea na safari basi ni dhahiri kwamba baiskeli itapita na kuliacha gari. Nadharia ya Sosholojia ya fasihi inayosema kwamba fasihi haitengani na jamii ni kweli kwa sababu kila mwanajamii ana thamani yake na haijalishi uwezo wake wa kifedha, kielimu, kijinsia, kidini au kikabila. La hasha, wanadamu wote wanategemeana kama ilivyokuwa fasihi inaitegemea jamii kwamba bila jamii fasihi haipo. Wanadamu ni vivyo hivyo, wanategemeana na msingi mzuri ni kusaidiana katika mambo mbalimbali (Burke, 1941). Umoja na Mshikamano ni Kubarikiwa Falsafa ya Kiafrika inazungumzia sana kuhusu umoja na ushirikiano katika hali ya kufanikiwa na kubarikiwa. Inasawiri kwamba kubarikiwa na Mungu ni moja kati ya mafanikio makubwa sana kulingana na Imani ya mtu kupitia msemo huu ulioandikwa kwenye vyombo vya uvuvi wa majini katika ziwa Tanganyika. Ambapo mfano mzuri ni ule uliopo kwenye msemo namba 5 katika orodha hapo juu unaosema: Mungu amenibariki nimefanikiwa Kimsingi, falsafa inayojengwa hapa ni kuitaka jamii kuwa na Imani na Mungu ili aweze kuwabariki katika kazi zao za kila siku na mwisho kuwa na mafanikio maishani mwao. Kupitia nadharia ya Sosholojia ya fasihi, tunabaini falsafa hii ya Kiafrika inawataka wanajamii kuona kuwa mafanikio yapo kwa Mungu mwenyewe na wala siyo kwa mtu mwingine awe yeyote na hivyo kuhimizana katika umoja na mshikamano katika kumjua Mungu na kumwita kila siku hasa wawapo kazini. Msisitizo wa umoja na mshikamano ni mwanadamu kufahamu gharama ya kile unachotaka kubarikiwa kwacho kwa kumshika Mungu na kumwamini kwa asilimia zote. Mateso na shida zipo maishani mwetu kama changamoto ya kutufanya kuwa karibu na Mungu zaidi ili kuweza kuzichota baraka zake. Umoja na Mshikamano ni Kuelimishana Falsafa ya umoja na mshikamano inajitokeza pia katika kipengele cha ushirikiano ni kuelimishana. Inatujuza kwamba ili kudumisha umoja na mshikamano katika jamii, ni wajibu wa wanajamii wakawa ni watu ambao wanafundishana katika marika yote ili kupata ujuzi bila kujali umri na kiwango cha elimu walicho nacho miongoni mwao. Kukiwepo na ubaguzi wa elimu katika jamii inakuwa ni vigumu sana kwa mtu awe yeyote yule kuweza kuonyesha hali ya kuelimishana kwa kuwa wenye elimu ya juu watasaidiana wenyewe na kuwaacha wale wenye elimu duni katika shida zao. Hivyo, jamii inatakiwa kuelimishana bila ya kuwekeana vikwazo kulingana na elimu walizo nazo. Msemo namba 6 katika orodha hapo juu unaeleza: Elimu haina umri/ Elimu haina mwisho Msemo huu unajenga falsafa kwamba kuelimishana katika jamii ni kitu cha msingi sana kwa kuwa siyo kweli kwamba mwenye elimu ya juu ndiye peke yake anakuwa na uwezo wa kuweza kumsaidia mtu ambaye ana elimu ya kiwango cha chini. Wanadamu ni watu wanaotegemeana bila kujali kiwango cha elimu alichonacho mtu anaweza kuwa msaada mkubwa kwa mwingine. Nadharia ya Sosholojia ya fasihi inasawiri kwamba fasihi haiwezi kutenganishwa na jamii. Ni wazi kabisa kwa sababu kila mwanajamii ana uthamani wake na anastahili kuheshimiwa, kujaliwa, kupendwa, kusikilizwa na kufundishwa kulingana na umri wake. Kamwe haipaswi kutowasikiliza wadogo hasa watoapo mawazo yao. Elimu ni nyenzo muhimu sana kwa maendeleo ya mtu binafsi na jamii. Mtu anaweza kufanya jambo lolote mwenyewe akiwa na elimu. Kwa hivyo, ni dhahiri kuwa elimu haina mwisho (Nyerere, 1971). Umoja na Mshikamano ni Kuonyana Usingizi ni hali ya binadamu na wanyama kupumzika kwa mwili na akili. Usingizi hutokea wakati mapigo ya moyo na upumuaji hupungua kwa ngazi zao za chini. Misuli yako inatulia na inaweza kuwa vigumu kukuamsha. Huwa hujitambui wala hujitawali sawasawa. Kupitia msemo huu wa kwenye vyombo vya usafiri wa majini katika ziwa Tanganyika, inaonesha jinsi ambavyo katika jamii zetu wapo watu wanaopenda kulala sana bila ya kujishughulisha na kazi za kimaendeleo. Watu hawa huishia katika umaskini na wanashauriwa wasaidiane katika kuonyana hasa wawapo kazini mwao maana usingizi hauwezi kumpa mahitaji ya msingi kama vile chakula, malazi, mavazi na hata nyumba nzuri ya kuishi. Kufuatia msemo namba 7 katika orodha hapo juu unaeleza: Hata upende usingizi huwezi kula unachokiota Msemo huu unajenga falsafa ya kuonyana na kaelekezana katika jamii. Ni kitu muhimu sana maana usipomuonya mtu anayependa usingizi ataleta umasikini na mwisho kuwa kitegemezi katika familia na jamii kwa ujumla wake. Kuhimizana katika kuamka asubuhi na mapema kunaisadia wanajamii kufanya kazi kwa bidii na kuongeza kipato kuanzia ngazi ya familia, ukoo, jamii mpaka nchi nzima. Kuonyana kumeelezewa kwa kina kupitia Wakolosai 3:16. Neno la Kristo na likae kwa wingi ndani yenu katika hekima yote, mkifundishana na kuonyana kwa zaburi, na nyimbo, na tenzi za rohoni huku mkimwimbia Mungu kwa neema mioyoni mwenu. Tunaporejelea pia nadharia ya Sosholojia ya fasihi tunaona inatoa msisitizo katika suala la uwajibikaji katika jamii. Wazazi na wanajamii kwa jumla huchukuwa jukumu la kuwaonya wale wote ambao wanaonekana kutowajibika na kutimiza majukumu yao ipaswavyo. Hata Waswahili wana msemo “Asiyefanya kazi na asile.” HITIMISHO Kimsingi, misemo ya kwenye vyombo vya usafiri wa kwenye maji ya ziwa Tanganyika inajenga falsafa ya umoja na mshikamano katika jamii ikiwa ni falsafa pana yenye kuashiria mambo na uzito wa jambo hilo katika jamii. Jamii ya wavuvi ni watu ambao ni wa maisha ya hali ya kawaida ambapo kwa vyovyote vile umoja na ushirikiano baina yao ni kitu muhimu katika kufanikisha maendeleo yao ya kila siku. Kupitia ushirikiano wanaweza kufanya mambo mbalimbali na wakafanikiwa kwani kidogo alichonacho kila mmoja kikiunganishwa kwa kushirikiana basi kinakuwa ni kikubwa. Maarifa aliyonayo kila mmoja yanapounganishwa pamoja husaidia katika kuleta matokeo chanya na yenye tija katika jamii. Kupitia misemo pia kumetolewa msisitizo kwamba umoja na ushirikiano katika jamii hauji tu hivi hivi bali huja kutokana na kuwekwa mazingira mazuri. Jamii ya watu wanaoishi na kufanya shughuli zao katika ziwa Tanganyika ikiwemo shughuli za uvuvi wanauona umoja na mshikamano katika jamii yao kama nyenzo ya kuwawezesha kuishi maisha mazuri. Umoja na mshikamano kwao ni kupendana, kuepuka chuki, kuwajali wageni, kusaidiana, kubarikiwa, kuelimishana na kuonyana. 