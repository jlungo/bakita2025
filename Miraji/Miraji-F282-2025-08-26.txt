Athari za Ubadilishaji Msimbo Kanisani kwa Wasikilizaji: Mifano Kutoka katika Mahubiri ya Mchungaji Wilbroad Mastai 
Jarida la Afrika Mashariki la Masomo ya Kiswahili (Amulike Abraham Mwampamba na Peter Simon)
Tarehe ya Uchapishaji: 21 Agosti 2025 
Istilahi Muhimu: Ulumbi, Msimbo, Ubadilishaji Msimbo. 
IKISIRI Utafiti huu ulihusu athari za ubadilishaji msimbo kanisani kwa kuchunguza mahubiri ya Mchungaji Wilbroad Mastai. Lengo la utafiti lilikuwa kubainisha athari za ubadilishaji msimbo kwa wasikilizaji wa mahubiri ya Mchungaji Wilbroad Mastai. Data za utafiti huu zilikusanywa kwa njia ya hojaji katika Kanisa la Kiinjili la Kilutheri Tanzania, kata ya Kimara, Manispaa ya Ubungo jijini Dar es salaam. Kadhalika utafiti huu uliongozwa na Nadharia ya Maki ya Carol Myers-Scotton (1993). Utafiti ulitumia usampulishaji nasibu tabakishi kuwapata watoa taarifa hamsini (50). Matokeo ya utafiti yalionesha kuwa wasikilizaji wanapata athari chanya (41.2%) na hasi (58.8%) kutokana na ubadilishaji msimbo katika mahubiri ya Mchungaji Wilbroad Mastai. Kwa hiyo, kutokana na matokeo ya utafiti huu ni wazi kwamba ubadilishaji msimbo katika mahubiri ni jambo lisilokubalika kwa wengi. Hii ni kutokana na athari hasi kuwa katika kiwango cha juu ukilinganisha na athari chanya. Aidha, utafiti huu ulipendekeza kwamba tafiti zingine zifanyike kuhusu sababu za ubadilishaji msimbo katika mahubiri ya Mchungaji Wilbroad Mastai pamoja na kuchunguza athari za ubadilishaji msimbo katika dini zingine. UTANGULIZI Matumizi ya lugha zaidi ya moja katika mawasiliano ni jambo la kawaida katika nchi nyingi duniani (Al Haj-Eid, 2019). Hali hii huwezekana katika jamii zenye wingilugha. Jamii zenye lugha nyingi hujulikana kama jamiilugha ulumbi (Makoe na Mckinney, 2014). Jamii au mtu mwenye ulumbi hujikuta katika mazingira ya kutumia lugha kwa kubadilisha msimbo (Mkilima, 2021). Kubadilisha msimbo ni hali ya msemaji wa lugha kugeuza mazungumzo yake kutoka lugha moja hadi nyingine kutokana na umilisi wake wa zaidi ya lugha moja (Buliba na wenzake, 2006). Ubadilishaji msimbo hujitokeza katika miktadha tofauti ukiwemo wa kidini. Kubadilisha msimbo katika muktadha wa kanisani kuna athari anuai. Athari hizo huweza kuwa hasi au chanya. Kassim (2017) anasema kwamba athari chanya ni mambo mazuri ambayo wasikilizaji wanayapata kutokana na ubadilishaji msimbo. Yun (2009) anaeleza kuwa ubadilishaji msimbo kanisani hujenga umoja na mshikamano miongoni mwa vijana. Hoja hii inaungwa mkono na Kididi (2016) anayesema kwamba kubadilisha msimbo katika redio hujenga umoja miongoni mwa wasikilizaji. Pia, kubadilisha msimbo kanisani kunawafanya wasikilizaji kuwa na ulumbi (Han, 2011, Sokoyet, 2017). Hii ni kutokana na wasikilizaji kujifunza lugha zinazobadilishwa katika mazungumzo au maandishi. Fayez (2020) anaeleza kwamba kubadilisha msimbo katika mahubiri ya dini kunavuta usikivu wa wasikilizaji. Kwa upande mwingine kubadilisha msimbo husababisha athari hasi kwa wasikilizaji. Johanes (2017), Kididi (2017) na Kambey na Vuzo (2022) wanasema kuwa ubadilishaji msimbo huwafanya wasikilizaji kutokuelewa kinachofundishwa. Wakitolea mfano wa wanafunzi, wanasema kuwa ubadilishaji msimbo unapofanyika kati ya Kiswahili na Kiingereza, huwafanya wanafunzi kufeli somo la Kiingereza. Pia, Kassim (2017) anasema kwamba ubadilishaji msimbo huwagawa wasikilizaji katika matabaka. Anaeleza kwamba kunakuwa na tabaka la wanaolewa kile kinachowasilishwa na wale ambao hawaelewi kile kinachowasilishwa. Utafiti huu umetathmini athari za kubadilisha msimbo kati ya Kiswahili na Kiingereza katika mahubiri yanayowasilishwa na Mchungaji Wilbroad kanisani. Mtafiti amechunguza jinsi wasikilizaji wa mahubiri hayo wanavyoathirika kutokana na ubadilishaji msimbo huo. Hii imetokana na ushahidi uliotolewa na wataalamu mbalimbali kwamba lugha zinapobadilishwa katika mawasiliano husababisha athari mbalimbali kwa wasikilizaji. Kwa hivyo, utafiti huu uliweka bayana athari hasi na chanya ambazo wasikilizaji wa mahubiri wanazipata. MAPITIO YA MAANDIKO Sehemu hii imeshughulikia mapitio ya maandiko. Katika kipengele hiki mtafiti amepitia maandiko mbalimbali yanayohusiana na mada ya makala haya. Maeneo yaliyopitiwa ni dhana ya ulumbi, msimbo, ubadilishaji msimbo na athari za ubadilishaji msimbo. Dhana ya Ulumbi Kwa mujibu wa TUKI (2004), ulumbi ni uhodari wa kuzungumza. Mlumbi wa lugha huwa na umahiri au ujuzi wa kuzungumza lugha nyingi (Kingâ€™ei, 2010). Aidha, Faki (2018) anaongeza kuwa mtu mwenye ulumbi humudu matumizi ya lugha zaidi ya mbili. Hata hivyo, mlumbi wa lugha humudu lugha moja zaidi ya zingine katika lugha anazozifahamu. Zaidi ya hayo, Cenoz (2013) anabainisha kuwa ulumbi unaweza kuwa sifa ya mtu binafsi au ya jamii. Hii ikiwa na maana kwamba, mtu binafsi anaweza kuwa anamudu lugha zaidi ya mbili au jamii kuwa na lugha zaidi ya mbili. Katika utafiti huu, uelewa wa dhana ya ulumbi ni muhimu sana kwa kuwa ubadilishaji msimbo hutokea katika mazingira ya jamiilugha ulumbi. Msimbo Wardhaugh (2006) anaeleza kwamba msimbo ni mfumo wa mawasiliano unaotumiwa na watu wawili au zaidi. Mfumo huu unaweza kuwa lahaja za lugha fulani au lugha zenyewe (Hary, 2018; Mabonga, 2023). Aidha, Mohammed (2020) akimnukuu Saville-Troike (1982) anaeleza kwamba msimbo ni lugha tofauti zinazochanganywa pamoja katika mazungumzo. Kwa hiyo msimbo ni lugha zinazotumiwa katika mawasiliano. Katika utafiti huu dhana ya msimbo itatumika kumaanisha lugha ya Kiswahili na Kiingereza. Dhana ya msimbo ndiyo ambayo huzalisha dhana ya ubadilishaji msimbo ambao ndio unafanyiwa utafiti katika kazi hii. Ubadilishaji Msimbo Kubadili msimbo ni matumizi ya lugha mbili katika muktadha ule ule (Martine, 2018; Sokoyet, 2017). Katika ubadilishaji msimbo mzungumzaji au mwandishi huhama kutoka lugha moja hadi nyingine katika muktadha ule ule wa mazungumzo au maandishi. Watu wanaobadilisha msimbo huwa ni wale wanaofahamu lugha mbili au zaidi (Abdollah na wenzake, 2015; Wanjugu, 2010). Aidha, Makulloluwa (2013) anaongeza kwamba ubadilishaji msimbo si lazima uwe baina ya lugha na lugha bali huweza pia kuwa baina ya lahaja moja na nyingine. Katika Utafiti huu ubadilishaji msimbo ni matumizi ya lugha mbili katika muktadha uleule. Kwa hiyo matumizi ya Kiswahili na Kiingereza kwa pamoja katika mahubiri ya Mchungaji Wilbroad Mastai ni ubadilishaji msimbo. Athari za Ubadilishaji Msimbo Kuna athari zinazojitokeza kutokana na ubadilishaji msimbo katika miktadha tofauti. Sylivester (2011) alitafiti kuhusu athari za kubadili msimbo bungeni kwa wasikilizaji. Katika utafiti huo alibaini kwamba 8.23% ya wasikilizaji wa mijadala ya bunge ndio huelewa ujumbe kwa kiwango kilichokusudiwa. Hii ikiwa na maana kwamba 91.77% hawaelewi mijadala inayoendeshwa kwa kubadilisha msimbo kati ya Kiswahili na Kiingereza. Matokeo ya utafiti huu yanaungwa mkono na Mtesigwa (2016) aliyebaini kuwa ubadilishaji msimbo kati ya Kiingereza na Kiswahili huwapa wanafunzi ugumu wa kuelewa lugha ya Kiingereza, hivyo husababisha kufeli katika somo la Kiingereza. Naye, Kassim (2017) alibaini kwamba ubadilishaji msimbo huwagawa wasikilizaji katika matabaka ya wanaoelewa na wasioelewa kile kinachozungumzwa. Kwa hiyo, utafiti huu ulichunguza iwapo wasikilizaji wanaelewa mahubiri yanayotolewa kwa kubadili msimbo kati ya Kiswahili na Kiingereza au la. Pia, Dladla (2017) anaeleza kwamba ubadilishaji msimbo hudumaza au kuendeleza lugha mojawapo katika lugha zinazohusika. Mathalani, anaonesha kwamba ubadilishaji msimbo baina ya Kizulu na Kiingereza huwafanya wasikilizaji wa mahubiri kuwa mahiri wa lugha ya Kiingereza na kupoteza umahiri wao katika lugha ya Kizulu. Kwa hiyo, utafiti huu ulichunguza athari za kubadili msimbo katika muktadha wa kanisani. Naye, Wanjiru (2014) alitafiti kuhusu ubadilishaji msimbo kati ya Kiswahili, Kiingereza na Kilatini katika mahubiri ya kanisa Katoliki. Matokeo ya utafiti huo yalionesha kwamba ubadilishaji msimbo husababisha waumini kupata mahubiri ambayo yapo katika mfumo usio rasmi. Hivyo, utafiti huu ulifanyika ili kubaini athari za kuwasilisha mahubiri kwa njia ya ubadilishaji msimbo. Aidha, Sokoyet (2017) anabainisha kwamba ubadilishaji msimbo una athari chanya katika ujifunzaji wa lugha. Katika utafiti aliofanya miongoni mwa shule za Kimasai nchini Tanzania, alibaini kwamba ubadilishaji msimbo kati ya Kiingereza na Kimasai, huwasaidia wanafunzi kuelewa kwa haraka somo la Kiingereza. Kwa hiyo, kazi hii ilitafiti athari zinazotokea kutokana na ubadilishaji misimbo katika mahubiri. Kambey na Vuzo (2022) na Martine (2018) walibaini kwamba ubadilishaji msimbo unaathiri umilisi wa wanafunzi katika somo la Kiingereza. Utafiti kama huo ulifanywa pia na Johanes (2017) aliyebaini kwamba ubadilishaji msimbo wakati wa ufundishaji wa somo la Kiingereza unachangia kufeli kwa wanafunzi katika somo la Kiingereza. Matokeo ya utafiti wa Johanes yanaungwa mkono na Fayez (2020) anayeeleza kwamba ubadilishaji msimbo kati ya Kiingereza na Kiarabu huvuta usikivu wa wasikilizaji. Utafiti huu ulifanyika katika dini ya Kiislamu tofauti na huu ambao ulifanyika katika dini ya Kikristo. Naye, Kapinga (2013) anaeleza kwamba ubadilishaji msimbo katika vyombo vya habari una athari mbalimbali kwa wasikilizaji. Miongoni mwa athari hizo ni pamoja na usumbufu wa kufafanua kinachozungumzwa. Hii ikiwa na maana kwamba wale ambao wanaelewa ujumbe uliotolewa kwa kubadilisha msimbo husumbuliwa na wale ambao hawajaelewa ujumbe wakitaka ufafanuzi wa maana ya ujumbe uliowasilishwa. Aidha, Kididi (2016) aliyetafiti kuhusu mtazamo wa wasikilizaji wa redio kuhusu ubadilishaji msimbo katika utangazaji wa redio, alibaini kwamba ubadilishaji msimbo huwasaidia wasikilizaji kujenga umoja na kujifunza lugha mbalimbali. Anaendelea kueleza kwamba ubadilishaji msimbo huwafanya wasikilizaji kutokuelewa ujumbe pamoja na kujenga mazoea ya kutumia lugha vibaya. Kwa hiyo, utafiti huu ulifanyika ili kubaini jinsi ubadilishaji msimbo unavyoathiri ujifunzaji wa mahubiri yanayowasilishwa kanisani. Kutokana na kazi tangulizi, ilibainika kwamba kuna athari nyingi za ubadilishaji msimbo. Hata hivyo, athari hizo hufanana na kutofautiana kutoka eneo moja la kitaaluma na lingine na muktadha mmoja hadi mwingine. Vile vile, kuna athari chanya na hasi. Kwa hiyo, utafiti huu ulichunguza athari za ubadilishaji msimbo kwa wasikilizaji katika mahubiri ya Mchungaji Wilbroad Mastai. KIUNZI CHA NADHARIA Uchambuzi wa data ya makala haya umeongozwa na misingi ya Nadharia ya Maki iliyoasisiwa na Carol Myers-Scotton (1993). Myers-Scotton alitumia nadharia hii kuelezea vichocheo (sababu) vya ubadilishaji msimbo. Kwa maelezo yake ni kwamba msimbo unaweza kuwa na maki au usiwe na maki. Kuwepo kwa utofauti huo ndio msingi wa kuelezea vichocheo vya kisaikolojia na kisosholojia katika kuchagua msimbo mmoja au mwingine (Mabonga, 2023). Nadharia ya maki ina mihimili mikuu mitatu kama ifuatavyo: Msimbo usio na maki. Huu ni ule unaohusu hali iliyotarajiwa au inayotabirika wakati wa kuwasilisha ujumbe. Msimbo usio na maki haubebi maana ya ziada na pia hujumuisha matumizi yote ya lugha kwa kuzingatia desturi zilizozoeleka. Msimbo wenye maki unahusu matumizi ya lugha pasipo kutarajia. Katika msimbo huu lugha hutumika tofauti na matarajio au desturi za jamii husika na kwa kawaida hubeba maana ya ziada katika jamii. Kwa hiyo matumizi ya lugha ya Kiswahili na Kiingereza katika mahubiri ni msimbo wenye maki. Hii ni kwa sababu matumizi ya lugha ya namna hii hayatarajiwi katika jamii ambayo wanajamii walio wengi wanafahamu lugha ya Kiswahili. Seti za haki na majukumu. Mabonga (2023) anaeleza kwamba seti za haki na majukumu hutengeneza mazingira ya msimbo kutumika na matarajio baina ya wazungumzaji. Seti za haki na majukumu huamua lugha ipi itumike katika mazingira yapi. Kwa hiyo, iwapo lugha itatumika katika mazingira ambayo haikutarajiwa kutumika, huweza kuleta athari kwa wasikilizaji. Katika makala haya mtafiti ametumia mhimili wa tatu kubainisha athari za kubadili msimbo katika muktadha wa kanisa ambalo wasikilizaji wake wanatumia lugha ya Kiswahili kama lugha ya mawasiliano yao ya kila siku. Mtafiti ameteua mhimili wa tatu kwa sababu umemsaidia kubainisha athari za ubadilishaji msimbo kati ya Kiswahili na Kiingereza kanisani, jambo ambalo ni uvunjaji wa seti za haki na majukumu. MBINU ZA UTAFITI Data zilizotumika katika makala haya zilikusanywa kwa mbinu ya hojaji. Walengwa wa utafiti huu walikuwa wasikilizaji wa mahubiri ya Mchungaji Wilbroad Mastai. Mtafiti aliwashirikisha wasikilizaji wanaohudhuria vipindi mbalimbali vya mahubiri vinavyoendeshwa na Mchungaji Wilbroad Mastai katika kanisa la Kiinjili la Kilutheri Tanzania (KKKT) usharika wa Kimara, Manispaa ya Ubungo, Dar es salaam. Mtafiti aliwateua waumini 50 kwa njia ya usampulishaji nasibu tabakishi ili kushiriki katika kujibu hojaji. Watafitiwa hao walikuwa na viwango tofauti vya elimu. Watafitiwa 10 walikuwa na elimu ya msingi (Em), 10 elimu ya sekondari (Es), 10 astashahada (As), 10 stashada (St) na 10 shahada (Sh). Katika utafiti huu, mtafiti aliteua kufanya utafiti katika mkoa wa Dar es salaam, Manispaa ya Ubungo kata ya Kimara kwa sababu ndipo linapopatikana kanisa la Kiinjili la Kilutheru Tanzania linaloongozwa na Mchungaji Wilbroad Mastai anayehubiri kwa kubadilisha msimbo. Data zilizokusanywa, zilichambuliwa kwa kutumia mkabala wa uchambuzi wa kidhamira na kuwasilishwa kwa njia ya kitaamuli. Katika kipengele hiki, mtafiti aliweza kubainisha athari za ubadilishaji msimbo katika mahubiri kwa wasikilizaji. Mtafiti aliweka bayana athari chanya na hasi ambazo wasikilizaji walikumbana nazo kwa kusikiliza mahubiri yaliyowasilishwa kwa njia ya ubadilishaji msimbo. Jedwali 1 hapo chini linaonesha matokeo ya watoa taarifa kuhusu athari chanya za ubadilishaji msimbo katika mahubiri: Athari Chanya za Ubadilishaji Msimbo kwa Wasikilizaji Athari chanya ni matokeo mazuri ambayo wasikilizaji wanayapata kutokana na ubadilishaji msimbo katika mazungumzo (Kassim, 2017). Katika utafiti huu ilibainika kwamba kuna athari chanya ambazo wasikilizaji wa mahubiri ya Mchungaji Wilbroad Mastai walizipata. Athari chanya zilizobainika katika utafiti huu ni pamoja na hizi zifuatazo: Wasikilizaji Kuelewa Ujumbe kwa Kiwango Kilichokusudiwa Matokeo ya utafiti huu yalionesha kwamba ubadilishaji msimbo huwasaidia baadhi ya wasikilizaji kuelewa ujumbe kwa kiwango kilichokusudiwa. Katika utafiti huu watoa taarifa 22 (44%) walibainisha kwamba wanaelewa kwa kiwango kilichokusudiwa ujumbe unapowasilishwa kwa kubadili msimbo kati ya Kiswahili na Kiingereza. Miongoni mwao watoa taarifa 4 (8%) walikuwa na elimu ya sekondari, watoa taarifa 6 (12%) elimu ya astashahada, watoa taarifa 6 (12%) elimu ya stashahada na watoa taarifa 6 (12%) elimu ya shahada. Hata hivyo, watoa taarifa wenye elimu ya sekondari walionekana kuelewa mahubiri yaliyowasilishwa kwa njia ya ubadilishaji msimbo kwa asilimia ndogo ukilinganisha na wale wenye elimu ya astashahada mpaka shahada. Licha ya kwamba watoa taarifa 33 (66%) walibainisha kuwa wanaweza kuzungumza lugha ya Kiingereza na Kiswahili kama inavyoonekana katika jedwali 1 bado idadi ya wanaoelewa mahubiri yaliyowasilishwa kwa kubadilisha msimbo ni ndogo ukilinganisha na waliobainisha kufahamu Kiingereza na Kiswahili. Matokeo haya yanaonesha wazi kuwa wapo wasikilizaji wanaofahamu lugha ya Kiswahili na Kiingereza lakini hawaelewi ujumbe unapowasilishwa kwa njia ya ubadilishaji msimbo kwa kiwango kilichokusudiwa. Matokeo haya hayatofautiani na yale ya Ahmad (2009), Memory na wenzake (2018), Martine (2018) na Kamal na Ramly (2022) wanaoeleza kwamba ubadilishaji msimbo huwasaidia wanafunzi kuelewa ujumbe uliowasilishwa na hivyo kufuata maelekezo yaliyotolewa. Pamoja na kwamba tafiti zao zilifanyika katika uwanja wa elimu, bado matokeo ya tafiti hizo ni faafu katika kuthibitisha kazi hii kwa sababu wasikilizaji wa kanisani husikiliza mahubiri ambayo hufundishwa na wahubiri kama wanafunzi wanavyomsikiliza mwalimu anapofundisha darasani. Kujenga Umoja na Mshikamano miongoni mwa Wasikilizaji Katika utafiti huu ilibainika kwamba ubadilishaji msimbo katika mahubiri ni nyenzo ya kujenga umoja na mshikamano miongoni mwa wasikilizaji. Watoa taarifa 8 (16%) walibainisha kuwa ubadilishaji msimbo hauwagawi wasikilizaji katika matabaka. Ambapo mtoa taarifa 1 (2%) alikuwa na elimu ya msingi, mtoa taarifa mwingine 1 (2%) alikuwa na elimu ya sekondari, watoa taarifa 2 (4%) walikuwa na astashahada, mtoa taarifa 1 (2%) alikuwa na stashahada na watoa taarifa 3 (6%) walikuwa na elimu ya shahada. Kutokana na matokeo hayo, ni wazi kwamba wale wanaofahamu Kiswahili na Kiingereza ndio waliobainisha kwamba ubadilishaji msimbo huleta umoja miongoni mwao. Wasikilizaji Kufurahia Mahubiri Athari nyingine chanya iliyobainika kutokana na ubadilishaji msimbo ni wasikilizaji kufurahia mahubiri. Data za utafiti zilionesha kwamba watoa taarifa 2 (4%) wenye elimu ya msingi, watoa taarifa 6 (12%) wenye elimu ya sekondari, watoa taarifa 8 (16%) wenye astashahada, watoa taarifa 8 (16%) wenye stashahada na watoa taarifa 8 (16%) wenye shahada walibainisha kuwa wanafurahia mahubiri yanapowasilishwa kwa njia ya ubadilishaji msimbo. Kiwango cha kufurahia mahubiri kiliongezeka kadri kiwango cha elimu cha watoa taarifa kilivyozidi kuongezeka. Aidha, ilibainika kwamba watoa taarifa wenye elimu ya astashahada, stashahada na shahada kiwango chao cha kufurahia mahubiri kilikuwa sawa. Bila shaka hali hii ilitokana na umilisi wao katika lugha za Kiswahili na Kiingereza. Kwa upande mwingine, watoa taarifa wenye elimu ya msingi walionekana kufurahia mahubiri kwa kiwango cha chini zaidi. Hii ilitokana na umilisi wao hafifu au kutokuwa na umilisi kabisa wa lugha ya Kiingereza. Nyenzo ya Kujifunza Lugha Katika utafiti huu ilibainika kwamba kubadilisha msimbo kanisani ni moja ya njia ya wasikilizaji kujifunza lugha. Kutokana na ubadilishaji msimbo kati ya Kiswahili na Kiingereza kanisani, wasikilizaji hujifunza lugha ya Kiingereza. Watoa taarifa 17 (34%) walibainisha kwamba kubadilisha msimbo katika mahubiri kati ya Kiswahili na Kiingereza kunawawezesha kujifunza lugha ya Kiingereza. Miongoni mwao watoa taarifa 2 (4%) walikuwa na elimu msingi, watoa taarifa 7 (14%) elimu ya sekondari, watoa taarifa 2 (4%) elimu ya astashahada, watoa taarifa 3 (6%) stashahada na watoa taarifa 3 (6%) shahada. Matokeo ya utafiti yalionesha kuwa wasikilizaji wenye elimu ya msingi na astashahada hujifunza lugha ya Kiingereza kwa asilimia ndogo zaidi wakati wa ubadilishaji msimbo ukilinganisha na makundi mengine. Aidha, watoa wa taarifa wenye elimu ya sekondari walibainisha kunufaika zaidi na ubadilishaji msimbo kwa kujifunza lugha ya Kiingereza. Kwa upande mwingine, watoa taarifa wenye stashahada na shahada walionekana kujifunza lugha ya Kiingereza kwa kiwango kilicho sawa. Wasikilizaji wa mahubiri yaliyotolewa kwa kubadilisha msimbo, hujifunza msamiati wa Kiingereza, matamshi yake na maana kutokana na kutumiwa mara kwa mara katika mahubiri. Matokeo ya utafiti huu yanakubaliana na Kididi (2016) aliyetafiti mtazamo wa wasikilizaji kuhusu ubadilishaji msimbo katika utangazaji wa redio, na kubaini kwamba ubadilishaji msimbo ni njia ya wasikilizaji kijifunza lugha wasizozifahamu kupitia vipindi mbalimbali vya redio. Mathalani, anaeleza kwamba wasikilizaji wa redio Ebony na redio Country ambao si Wahehe hujifunza lugha ya Kihehe pindi watangazaji wa redio hizo wanapotumia lugha ya Kiswahili kwa kubadilishana na Kihehe. Aidha, utafiti huu unaunga mkono hoja ya Ezeh na wenzake (2022) wanaoeleza kwamba ubadilishaji msimbo huwasaidia wanafunzi kujifunza msamiati, uundaji wa msamiati huo pamoja na maana zake. Kwa kuwa katika muktadha wa kanisani wasikilizaji ni wanafunzi wa kile kinachohubiriwa ni wazi kuwa maelezo yao yanashabihiana na matokeo ya utafiti huu. Katika utafiti huu watoa taarifa kutoka makundi yote ya viwango vya elimu walikiri kwamba ubadilishaji msimbo huwasaidia katika kujifunza lugha ya Kiingereza ingawa kwa viwango vinavyotofautiana. Kuvuta Usikivu wa Wasikilizaji Athari nyingine chanya ya ubadilishaji msimbo kanisani kwa wasikilizaji ni kuvuta usikivu wa wasikilizaji wa mahubiri. Watoa taarifa 23 (46%) walibainisha kwamba usikivu wao katika mahubiri ulichochewa zaidi na ubadilishaji msimbo kati ya Kiswahili na Kiingereza. Ambapo mtoa taarifa 1 (2%) alikuwa na elimu ya msingi, watoa taarifa 7 (14%) elimu ya sekondari, watoa taarifa 4 (8%) elimu ya astashahada, watoa taarifa 6 (12%) elimu ya stashahada na watoa taarifa 5 (10%) walikuwa na shahada. Matokeo ya utafiti yalionesha kwamba watoa taarifa wenye elimu ya sekondari hadi chuo kikuu usikivu wao huvutwa zaidi wakati wa ubadilishaji msimbo katika mahubiri ukilinganisha na wale wenye elimu ya msingi. Hata hivyo, watoa taarifa wenye elimu ya sekondari walionesha kuwa usikivu wao huvutwa zaidi. Aidha, mtoa taarifa 1(2%) mwenye elimu ya msingi alibainisha kuwa usikivu wake unavutwa wakati wa ubadilishaji msimbo katika mahubiri. Huyu alibainisha pia kwamba anaweza kuzungumza lugha ya Kiswahili na Kiingereza. Katika jedwali 4.2 watoa taarifa 33 (66%) walibainisha kuwa wanaweza kuzungumza Kiswahili na Kiingereza. Hata hivyo, idadi ya ambao usikivu wao huvutwa kutokana na ubadilishaji msimbo ni ndogo ukilinganisha na ile ya wanaofahamu Kiswahili na Kiingereza. usikivu wao ulivurugwa hii ni kwa sababu katika wasikilizaji wenye uelewa wa lugha ya Kiswahili na utafiti wake hakuzingatia suala la elimu kwa watoa Kiingereza. Mifano ifuatayo inaonesha matumizi ya taarifa, tofauti na utafiti huu ulioonesha kwamba ubadilishaji msimbo kama nyenzo ya kuvuta kubadilisha msimbo huvuta usikivu kwa usikivu kwa wasikilizaji: Mfano 1 Come on! Lazima utakuta si mchungaji tu from the blues lazima ana connection na madhabahu. Matokeo ya utafiti huu yanaungwa mkono na Man na Lu (2006) katika Martine (2018) na Alsalami (2021) wanaoeleza kwamba wasikilizaji husikiliza kwa makini zaidi ujumbe uliowasilishwa kwa njia ya kubadili msimbo na hivyo kuelewa kwa kina ujumbe uliowasilishwa. Hii hutokana na tafakuri ya kina wanayofanya wasikilizaji ili kuweza kupata ujumbe uliowasilishwa kwa kubadili msimbo. Hata hivyo, matokeo ya utafiti huu yanapingana na utafiti wa Kididi (2016) aliyebaini kwamba kubadilisha msimbo kati ya Kiswahili na Kiingereza huvuruga usikivu wa wasikilizaji. Anaendelea kueleza kwamba wasikilizaji wanaposikia neno la lugha wasiyoifahamu hujikita katika kutafakari au kutafuta maana ya neno hilo na hivyo kupoteza usikivu wao juu ya kile kinachowasilishwa. Bila shaka katika utafiti wake wasikilizaji wasio na uelewa wa lugha zinazobadilishwa ndio ambao (b) Ok! Nimalize (c) Lugha rahisi, people sikiliza (d) Tunafanyaje? How? Chanzo: Data za uwandani (2024) Maneno ya Kiingereza come on (njoo), ok (sawa), people (watu) na how (jinsi gani), yalitumika kuwafanya wasikilizaji wampe usikivu mhubiri. Mathalani, mhubiri anaposema come on, ni kama anamwalika msikilizaji wake ampe nafasi ya kumsikiliza. Vivyo hivyo, na neno how? Linavuta usikivu wa wasikilizaji juu ya jambo ambalo alitaka kulieleza. Hata hivyo, matokeo ya utafiti huu yanaonesha kwamba ubadilishaji msimbo ni zana ya kuvuta usikivu kwa wasikilizaji wale ambao wana umilisi wa lugha ya Kiswahili na Kiingereza. Kujenga Kumbukumbu ya Muda Mrefu Utafiti huu ulibaini kwamba kubadilisha msimbo kanisani hujenga kumbukumbu ya muda mrefu ya mahubiri kwa wasikilizaji. Hii inamaanisha kwamba wasikilizaji hawasahau kwa haraka ujumbe ambao umewasilishwa kanisani kwa njia ya ubadilishaji msimbo. Watoa taarifa 5 (10%) wa elimu ya sekondari, watoa taarifa 3 (6%) wa astashahada, na watoa taaria 3 (6%) wa stashahda pamoja na watoa taarifa 4 (8%) wa shahada walibainisha kuwa ubadilishaji msimbo huwajengea kumbukumbu ya muda mrefu ya mahubiri yaliyowasishwa kwa njia ya ubadilishaji msimbo. Hali ya kujenga kumbukumbu ya muda mrefu ilitokana na uelewa wao juu ya mahubiri yaliyotolewa kwa sababu ya kuwa na umilisi wa lugha ya Kiswahili na Kiingereza. Hata hivyo, matokeo yalionesha kwamba watoa taarifa wenye elimu ya sekondari walionesha kuwa ubadilishaji msimbo huwajengea kumbukumbu muda mrefu kuliko wenye viwango vingine vya elimu. Pia, ilibainika kwamba watoa taarifa 10 (20%) wenye elimu ya msingi walikataa kuhusu ubadilishaji msimbo kuwajengea kumbukumbu ya muda mrefu. Hii ni kwa sababu 18% walikiri kufahamu lugha ya Kiswahili tu. Utafiti huu pia unakubaliana na Akter na wenzake (2024) ambao waliandika makala kuhusu ubadilishaji msimbo katika matangazo ya televisheni. Wao wanaeleza kwamba watazamaji wa matangazo ya televisheni hujenga kumbukumbu ya muda mrefu kuhusu matangazo yaliyorushwa kwa kubadilisha msimbo, hivyo watazamaji hushawishika kununua bidhaa zinazotangazwa. Kwa hiyo, ni dhahiri kwamba ubadilishaji msimbo kanisani ni njia mojawapo ya kuwajengea wasikilizaji kumbukumbu ya muda mrefu ya mahubiri yaliyowasilishwa. Hata hivyo, huenda Mchungaji Wilbroad Mastai, alibadilisha msimbo kwa lengo tofauti na hili. Athari Hasi za Ubadilishaji Msimbo kwa Wasikilizaji Athari hasi za ubadilishaji msimbo ni matokeo yasiyo mazuri ambayo yaliwakumba wasikilizaji. Katika utafiti huu mtafiti alibaini kwamba zipo athari hasi ambazo ziliwapata wasikilizaji wa mahubiri ya Mchungaji Wilbroad Mastai. Majibu ya watoa taarifa kuhusu athari hasi za ubadilishaji msimbo katika mahubiri yameoneshwa katika jedwali lifuatalo: Kutokuelewa Ujumbe kwa Kiwango Kilichokusudiwa Lengo kuu la lugha ni kuwezesha mawasiliano baina ya pande mbili au zaidi. Hata hivyo, matumizi ya lugha zaidi ya moja katika mawasiliano hayo hukwamisha ujumbe kueleweka kwa wasikilizaji. Utafiti huu ulibaini kwamba kubadilisha msimbo kati ya Kiswahili na Kiingereza katika mahubiri huwafanya baadhi ya wasikilizaji kutokuelewa ujumbe uliowasilishwa. Watoa taarifa 10 (20%) wenye elimu ya msingi walibainisha kwamba hawaelewi kabisa mahubiri yanayowasilishwa kwa kubadili msimbo. Watoa taarifa 6 (12%) wa elimu ya sekondari waliweka bayana kwamba hawaelewi mahubiri yaliyowasilishwa kwa njia ya ubadilishaji msimbo. Pia, watoa taarifa 4 (8%) wa astashahada, watoa taarifa 4 (8%) wenye stashahada na watoa taarifa 4 (8%) wenye shahada walikiri kutokuelewa mahubiri yaliyowasilishwa kwa njia ya ubadilishaji msimbo. Matokeo haya yalionesha kwamba kadri kiwango cha elimu kilivyokuwa chini ndivyo kiwango cha wasioelewa mahubiri kilivyozidi kuongezeka. Mathalani, watoa taarifa wenye elimu ya msingi walikiri kutokuelewa kabisa mahubiri yaliyowasilishwa kwa njia ya ubadilishaji msimbo. Hii ilitokana na kwamba watoa taarifa 9 (90%) wenye elimu ya msingi hawakuwa na umahiri wa lugha ya Kiingereza. Kwa hiyo, kulingana na matokeo haya ni wazi kwamba kadri kiwango cha elimu kilivyoongezeka ndivyo na athari ya kutokuelewa ujumbe ilivyozidi kupungua na kinyume chake. Matokeo ya utafiti huu yanaunga mkono utafiti wa Kapinga (2013) ambaye alichunguza ubadilishaji msimbo kwa watangazaji wa redio na runinga na athari zake kwa wasikilizaji. Katika utafiti huo alibaini kwamba kutokana na watangazaji kubadilisha msimbo na wasikilizaji kutokuelewa kinachotangazwa, wasikilizaji wameamua kutafuta mbadala wa kusikiliza muziki katika kanda za redio na kuangalia tamthiliya za marehemu Kanumba katika runinga. Hoja hii inathibitishwa na Kididi (2016) kwa kusema kwamba ubadilishaji msimbo kati ya Kiswahili na Kiingereza husababisha ujumbe kutowafikia wasikilizaji ipasavyo. Anaendelea kueleza kwamba wasikilizaji wanapata ugumu wa kuelewa taarifa iliyotolewa na hivyo kusababisha kutofikiwa na taarifa iliyokusudiwa. Watafiti wengine kama Dorcas (2013) na Mtesigwa (2016) nao walibaini kwamba ubadilishaji msimbo husababisha ujumbe kutokuwafikia walengwa kwa kiwango kilichokusudiwa. Matokeo ya utafiti huu yanatofautiana kwa kiasi fulani na utafiti wa Sylivester (2011). Hii ni kwa sababu utafiti huu ulibaini kwamba idadi ya wasikilizaji ambao hawaelewi ujumbe ni 56% ilhali Sylivester (2011) alibainisha kwamba 92% hawaelewi ujumbe kwa kiwango kilichokusudiwa. Kutokana na matokeo haya ni wazi kwamba idadi ya wasikilizaji ambao hawaelewi ujumbe kutokana na ubadilishaji msimbo kati ya Kiswahili na Kiingereza imepungua. Hii imetokana na ongezeko la watu ambao wanamudu lugha za Kiswahili na Kiingereza. Hali hii huenda imesababishwa na ongezeko la watu ambao wamepata elimu ya sekondari hadi chuo. Kwa kuwa ni katika viwango hivyo vya elimu ambapo lugha ya Kiingereza huanza kufundishwa kwa msisitizo zaidi. Kuwagawa Wasikilizaji katika Matabaka Kubadilisha msimbo katika mahubiri kunawagawa wasikilizaji katika matabaka mawili yaani tabaka la wanaoelewa kinachowasilishwa katika mahubiri na tabaka la wale ambao hawaelewi kinachowasilishwa. Tabaka la kwanza ni la wale ambao wanajua Kiswahili na Kiingereza na tabaka la pili linawahusu wale wanaofahamu Kiswahili tu. Katika utafiti huu, 84% ya watoa taarifa walibainisha kuwa ubadilishaji msimbo huwagawa wasikilizaji katika matabaka. Miongoni mwao ni watoa taarifa 9 (18%) wenye elimu ya msingi, watoa taarifa 9 (18%) wenye elimu ya sekondari, watoa taarifa 8 (16%) wa astashahada, watoa taarifa 9 (18%) wa stashahada na watoa taarifa 7 (14%) wa shahada. Maelezo ya Mohammed (2020) yanashibisha zaidi matokeo ya utafiti huu pale anaposema ubadilishaji msimbo huchochea ubaguzi. Anaeleza zaidi kwa kusema kwamba kubadilisha msimbo kati ya Kiswahili na Kiingereza kunawafaidisha tu wale wanaojua Kiingereza na Kiswahili, hivyo kuwatenga wanaojua Kiswahili tu. Hali hii huwafanya wale wasiojua lugha ya Kiingereza kujihisi kama wametengwa. Kulingana na matokeo ya utafiti huu ni wazi kwamba kubadili msimbo kati ya Kiswahili na Kiingereza katika mahubiri ni kichocheo cha kujenga matabaka miongoni mwa wasikilizaji wa mahubiri ya kanisani. Wasikilizaji Kutokufurahia Mahubiri Katika utafiti huu ilibainika kwamba baadhi ya wasikilizaji hawafurahii mahubiri yaliyotolewa kwa kubadilisha msimbo kati ya Kiswahili na Kiingereza. Utafiti huu ulibaini kwamba watoa taarifa 18 (36%) walieleza kwamba hawafurahii mahubiri yaliyowasilishwa kwa njia ya ubadilishaji msimbo. Miongoni mwao watoa taarifa 8 (16%) walikuwa na elimu ya msingi, watoa taarifa 4 (8%) walikuwa na elimu ya sekondari, watoa taarifa 2 (4%) astashahada, watoa taarifa 2 (4%) stashahada na watoa taarifa 2 (4%) walikuwa na shahada. Matokeo ya utafiti huu yalionesha kuwa kwa kadri kiwango cha elimu kilivyokuwa chini ndivyo hali ya kutokufurahia mahubiri ilivyozidi kuwa kubwa. Hii inatokana na ukweli kwamba watoa taarifa waliokuwa na elimu ya chini hasa elimu ya msingi hawakufurahia mahubiri kuliko makundi mengine kwa sababu ya kutokufahamu lugha ya Kiingereza. Hukwamisha Ujifunzaji wa Lugha. Kutokana na utafiti huu ilibainika kwamba ubadilishaji msimbo si nyenzo nzuri ya kujifunza lugha. Watoa taarifa 33 (66%) walibainisha kwamba ubadilishaji msimbo hauwasaidii kujifunza lugha ya Kiingereza. Ambapo 8 (16%) walikuwa na elimu ya msingi, watoa taarifa 3 (6%) walikuwa na elimu ya sekondari, watoa taarifa 8 (16%) walikuwa na astashahada, watoa taarifa 7 (14%) walikuwa na elimu ya stashahada na watoa taarifa 7 (14%) walikuwa na elimu ya shahada. Kutokana na matokeo ya utafiti huu, ni dhahiri kwamba watafitiwa wenye elimu ya msingi, astashahada, stashahada na shahada hawanufaiki na ubadilishaji msimbo kwa kujifunza lugha ukilinganisha na wale wenye elimu ya sekondari. Huvuruga Usikivu wa Wasikilizaji Kubadilisha msimbo katika mahubiri huvuruga usikivu wa wasikilizaji. Katika maswali ya hojaji mtafiti aliuliza swali lililokusudia kufahamu iwapo ubadilishaji msimbo huweza kuvuruga usikivu wa wasikilizajia au la. Watoa taarifa 27 (54%) walikiri kwamba kubadilisha msimbo katika mahubiri huvuruga usikivu wao. Miongoni mwao, watoa taarifa 9 (18%) walikuwa na elimu ya msingi, watoa taarifa 3(6%) walikuwa na kiwango cha elimu ya sekondari, watoa taarifa 6 (12%) walikuwa na astashahada, watoa taarifa 4 (8%) walikuwa na stashahada ilhali watoa taarifa 5 (10%) walikuwa na shahada. Matokeo ya utafiti huu yalionesha kwamba watoa taarifa wenye kiwango cha elimu ya msingi, kiwango chao cha usikivu kilivurigika zaidi kutokana na ubadilishaji msimbo ukilinganisha na makundi ya viwango vingine vya elimu. Hii ilitokana na sababu kwamba watoa taarifa 9 (90%) wenye elimu ya msingi walikiri kutokuwa na ufahamu wa lugha ya Kiingereza. Matokeo haya ni sawa na utafiti wa Kididi (2016) aliyebaini kwamba kubadilisha msimbo kati ya Kiswahili na Kiingereza huvuruga usikivu wa wasikilizaji. Anaendelea kueleza kwamba wasikilizaji wanaposikia neno la lugha wasiyoifahamu hujikita katika kutafakari au kutafuta maana ya neno hilo na hivyo kupoteza usikivu wao juu ya kile kinachowasilishwa. Kwa hiyo, ni wazi kwamba kubadilisha msimbo katika mahubiri kunapoteza usikivu wa wasikilizaji. Jambo hili hupelekea wasikilizaji kutokupata ujumbe kama ulivyokusudiwa na mwasilishaji wa mahubiri. Kusahau Ujumbe Uliohubiriwa Katika utafiti huu baadhi ya watoa taarifa walibainisha kwamba husahau kwa urahisi ujumbe uliowasilishwa kwa njia ya ubadilishaji msimbo. Watoa taarifa 35 (70%) walibainisha kuwa husahau ujumbe uliowasilishwa kwa kudili msimbo kati ya Kiswahili na Kiingereza. Miongoni mwao watafitiwa 10 (20%) walikuwa na elimu ya msingi, watafitiwa 5 (10%) walikuwa na elimu ya sekondari, watafitiwa 7 (14%) walikuwa na astashahada, watafitiwa 7 (14%) walikuwa na stashahada na watafitiwa 6 (12%) walikuwa na shahada. Matokeo haya yanaonesha kuwa watoa taarifa wenye elimu ya msingi kiwango chao cha kusahau mahubiri yaliyowasilishwa kwa kubadili msimbo kipo juu kuliko makundi mangine ya watoa taarifa. Hii ni kwa sababu watoa taarifa wa shule ya msingi wengi wao hawafahamu lugha ya Kiingereza. Pia, makundi mengine ya watoa taarifa yalionekana kusahau ujumbe uliowasilishwa kwa njia ya ubadilishaji msimbo. HITIMISHO Kutokana na lengo lililokusudiwa, utafiti huu umetoa matokea ambayo yanabainisha athari za ubadilishaji msimbo kwa wasikilizaji kutokana na mahubiri ya Mchungaji Mastai. Matokea ya utafiti huu yalibainisha kuwa kuna athari chanya na hasi ambazo wasikilizaji walizipata kutokana na ubadilishaji msimbo katika mahubiri. Katika utafiti huu matokeo hasi yalijitokeza kwa kiwango cha juu zaidi yaani (58.8%) ukilinganisha na matokeo chanya yaliyojitokeza kwa kiwango cha 41.2%. Kutokana na athari hasi kuwa katika kiwango kikubwa zaidi, ni wazi kwamba ubadilishaji msimbo si njia faafu ya kuwasilisha mahubiri kanisani. Kwa kuwa katika nchi ya Tanzania, wananchi wengi wanafahamu Kiswahili ni vema mahubiri yakawasilishwa kwa lugha ya Kiswahili inayoeleweka kwa walio wengi. Jambo hili litasaidia kufikisha ujumbe kwa kiwango kilichotarajiwa. Mapendekezo Kutokana na matokea ya utafiti huu ni dhahiri kwamba ubadilishaji msimbo katika mahubiri una athari chanya na hasi. Kwa hiyo, ili kuweza kukabiliana na athari hasi ambazo ziliwapata wasikilizaji hasa kutokuelewa ujumbe kwa kiwango kilichokusudiwa, wahubiri wanapaswa kutoa ufafanuzi wa maana za maneno wanayobadilisha katika mahubiri. Pia, wahubiri wanapaswa kutumia wakalimani pale ambapo wanapobadilisha msimbo katika mahubiri ili wale ambao hawajui lugha mojawapo kati ya zile zinazobadilishwa waweze kupata ujumbe kwa kiwango ambacho kimekusudiwa. Pia, katika mazingira ya Tanzania ambapo karibia wananchi wengi wanafahamu lugha ya Kiswahili, mtafiti anapendekeza kwamba Kiswahili kitumike katika mahubiri pasipo kuchanganywa na lugha ya Kiingereza. Aidha, kwa kuwa utafiti huu ulifanyika katika dini ya Kikristo mtafiti anapendekeza kwamba tafiti zingine juu ya athari za ubadilishaji msimbo kwa wasikilizaji zifanyike katika dini zingine. Pia, mtafiti anapendekeza kwamba watafiti wengine wachunguze sababu za ubadilishaji msimbo katika mahubiri ya Mchungaji Wilbroad Mastai ili kufahamu kinachomsababisha kubadili msimbo kati ya Kiswahili na Kiingereza katika mazingira ambayo wasikilizaji wengi wanafahamu Kiswahili kuliko Kiingereza. 