Mtindo na Matumizi ya Lugha Katika Muziki wa Taarab : Mifano Kutoka Taarab za Kiswahili 
Jarida la Afrika Mashariki la Masomo ya Kiswahili (Felix Kwame Sosoo) 
Tarehe ya Uchapishaji: 19 Agosti 2025 
Istilahi Muhimu: Mtindo, Lugha, Taarab.
IKISIRI Makala hii inajadili juu ya mtindo na matumizi ya lugha katika Muziki wa Taarab kwa kutumia mifano kutoka Taarab za Kiswahili. Kwa kutumia nadharia ya umuundo makala hii inaibua vipengele vya lugha vinavyotumika katika Taarabu, kuelezea dhima ya uteuzi wa vipengele vya lugha na kujadili dhamira zinazoibuka kutokana na matumizi ya vipengele vya lugha katika Taarab. Katika kufikia lengo hilo makala hii inajibu maswali yafuatayo; Je, ni vipengele vipi vya lugha vinavyojichomoza zaidi katika Taarab? Je ni kwa nini wasanii huamua kuteua kutumia vipengele hivyo vya lugha? Na, ni dhamira zipi zinazoibuka kutokana na matumizi ya vipengele hivyo vya lugha? .UTANGULIZI Dhana ya mtindo inaelezwa kuwa ni sifa ya kipekee aliyonayo msanii, ni upekee wa msanii katika uteuzi wa maneno, msamiati, lugha na muundo kazi. Kila mwandishi au msanii ana upekee wake wa mtindo katika ubunaji wa kazi za sanaa (rej. Leech, 1969). Leech (1991) anaeleza kuwa kazi ya fasihi haiwezi kueleweka vema kama lugha ambayo ni kifaa muhimu cha msanii haijaeleweka. Kwa upande mwingine Carter (1989) anasisitiza kuwa, maana katika kazi za fasihi inapatikana katika lugha, hivyo kuna umuhimu wa kuchunguza lugha iliyotumika ili kuweza kupata maana iliyokusudiwa. Hivyo basi, ni lazima kuchunguza nduni za kiisimu za lugha fulani na jinsi msanii anavyozitumia kwa kuzihusianisha na malighafi za kiisimu ili kuelewa kile kinachowasilishwa. Mutembei (2001) anasema kuwa wasanii wa kazi za fasihi kama vile waimbaji, wasimulizi na waandishi hutumia lugha kisanii ili kuunganisha maarifa, uzoefu wao, utamaduni, mila, desturi na hisia za mahali wanapozalishia kazi za sanaa. Katika ubunaji wa kazi za sanaa hutumia lugha ya kawaida na lugha ya kitamathali kuwasilisha ujumbe waliokusudia kutegemeana na maudhui, muktadha na wakati maalumu. Hivyo basi, katika fasihi simulizi lugha ina umuhimu mkubwa katika kuwasilishwa maana na ujumbe. Makala hii yanachunguza mtindo na matumizi ya lugha katika muziki wa taarab kwa kutumia mifano ya taarab za Kiswahili. Lengo la makala hii ni kubainisha vipengele vya lugha ambavyo vinatumika katika Taarab, dhima ya uteuzi wa vipengele hivyo na dhamira zinazoibuka kutokana na vipengele vya lugha. Kwa kufanya hivyo, tutaweza kuonesha ni jinsi gani wasanii wa muziki wa Taarab hutumia vipengele vya lugha kisanii ili kujenga maudhui ya kazi zao za sanaa na kuakisi masuala ya kijamii. Kwa ujumla, makala hii ina umuhimu mkubwa sana kwa sababu itaongeza maarifa katika taaluma ya fasihi simulizi hususani Muziki wa Taarab. HISTORIA YA FUPI YA TAARAB Taarab ni utanzu mmoja wapo wa ushairi ambao huimbwa na jamii ya waswahili iliyopo pwani ya Afrika Mashariki. Ni mtindo wa muziki ambao umeenea sana pwani ya Afrika Mashariki ikianzia Somalia Kaskazini hadi kusini mwa Msumbiji. Taarab huhusisha Afrika, India, Urabuni na mitindo ya magharibi katika uimbaji, utunzi na utumizi wa vyombo vya muziki. Ni utanzu wa muziki ambao unaunganisha uimbaji wa mashairi ya Kiswahili na ushirikishaji wa vyombo vya muziki (rej. Khatib, 1992; Ntarangwi 2001) huonyesha kuwa mambo hayo yamejikita kwenye sanaa yanahusiana kwa karibu sana na Sultan Barghash ambaye alitawala Zanzibar kuanzia mwaka 1856-70. Inasemekana kwamba alimtuma Mohammed Ibrahim kwenda Egypt kujifunza muziki huu na hivyo basi ni kwa kupitia Mohammed Ibrahim kikundi cha kwanza cha taarab Nad Ikhwani Safaa na Naad Shuub vilianzishwa mwaka 1905-1911 (Khatib, 1992). King’ei (2001) anasema kuwa utanzu wa nyimbo kama vile wa ushairi umejikita katika usilia wa jamii zote za binadamu. Kwa hiyo nyimbo za taarab zinazoimbwa kwa kutumia vyombo kadha wa kadha vya kimagharibi na kimashariki ni jambo lililotokea tu katika karne ya kumi na tisa hasa kati ya miaka ya 1870 na 1888. Hata hivyo, nyimbo nyingi zilizotungwa kabla ya wakati huu, yamkini zimetoweka katika kumbukumbu. Tunapozungumzia historia ya taarab hatuwezi kumkwepa msanii wa kike Sit bint Saad kwa sababu ana historia ndefu sana katika muziki huu. Kuingia kwake katika taarab kuliwaweka wanawake katika taarab eneo ambalo hapo awali lilikuwa limeshikiriwa na wanaume. Kazi ya kwanza ya Sit ilikuwa ni muziki wa taarab uliorekodiwa na HMV ya India. Uwezo wake haukutegemea uimbaji tu bali uwezo na ufundi wake wa kuimba kwa lugha ya Kiarabu, Kihindi na Kiswahili. Sit alikuwa na uwezo wa kufikia hadhira kubwa zaidi. Sit pia alipata sifa na uwezo wa kuibua na kusawiri masuala ya kijamii katika ushairi kinyume na masuala ya mapenzi ambayo yalipewa mkazo zaidi hapo awali (Khatib, 1992). Khatib (1981) anasema, sanaa ya taarab katika Afrika ya mashariki imepitia hatua tatu muhimu na kila kipindi cha maendeleo yake kikiwa na athari fulani juu ya sanaa yenyewe kimaudhui. Kipindi cha kwanza ni cha kati ya mwaka 1970 na 1988 ambapo waswahili walitunga Taarab agharabu katika majumba ya kifalme, hasa sehemu za unguja ili kuwatumbuiza watawala na tabaka lao la kibwanyenye kwa ujumla. Kipindi cha pili ni kati ya mwaka 1905 na 1920 ambapo makundi kadha huru ya watribu yalipoanza kubuniwa. Katika kipindi hiki, nyimbo za Taarab zilikuwa zimeghubika jamii finyu. Katika kipindi cha miaka ya 1920 na 1950 Taarab ilianza kuenea kutoka visiwani na kupenya miji ya Pwani ya Afrika Mashariki. Kutokea miaka ya 1960 taarab imekuwa burudani maalumu katika miji mingi ya pwani hata Bara. Taarab hivi leo imefikia Burundi na Rwanda. Kwa historia hiyo tunaona kuwa Taarab ni sanaa ambayo imepitia hatua mbalimbali za kulingana na hatua za maendeleo ya jamii kama ilivyo fasihi nyingine. Kama anavyosisitiza King’ei (amekwishatajwa) kuwa utanzu wa nyimbo kama utanzu mzima wa ushairi na muziki hauwezi kuenganishwa na maisha ya jamii nzima. Kwa hiyo, makala hii inajaribu kuchunguza ni jinsi gani mtindo wa matumizi ya lugha katika Taarab unafungamana na maisha ya jamii husika. MCHANGO WA WANAZUONI KUHUSU TAARAB YA KISWAHILI Muziki wa taarab ni muziki mashuhuri sana Tanzania na Pwani ya Afrika Mashariki kwa ujumla. Ni eneo ambalo limevuta fikra za wataalamu na watafiti wa isimu na fasihi na hivyo kulifanyia utafiti (rejea King’ei, 1992 na 2001; Khatibu, 1981; Mwamzandi, 2000; Ntarangiwi, 2001; Beez na Kolbusa, 2003 na Khatib, 2004). Hata hivyo ukichunguza tafiti hizo utaona kuwa watafiti hao wameshughulikia kwa kina zaidi suala la maudhui ya nyimbo za taarab na kuweka kando suala la fani hususani lugha. Kwa maana hiyo, mpaka sasa hakuna utafiti wa kielimu mitindo uliokwisha fanywa kuchunguza mtindo na matumizi ya lugha katika muziki wa taarab. Hivyo basi, makala hii ina umuhimu mkubwa sana kwa sababu inajaribu kuziba pengo hilo la kimaarifa kwa kuongeza maarifa kuhusu mtindo na matumizi ya lugha katika muziki wa taarab. Khatibu (1981) anasema Taarab huzungumzia mapenzi, uasherati na ugoni. Kwa hakika taarab kama tanzu nyingine za fasihi simulizi hujadili matatizo ya jamii kwa ujumla na hasa yale ya watu wa kawaida kwa kuelezea hisia, imani, hofu na ghamidha zao. Naye Mwamzandi (2000) katika makala yake inayozungumzia “Utendaji, Kanivali na Uundaji wa Maana za Kijamii kwa Kutumia Mifano Kutoka Katika Taarab za Waswahili”. Katika makala yake anajadili masuala mbalimbali ya kijamii yanayoibuka katika mashairi ya Taarab. Baadhi ya mambo anayojadili ni mapenzi, Ingawa anazungumzia suala la maudhui lakini hajaonesha ni jinsi gani lugha inaibua maudhui hayo. Kwa manaa hiyo, makala hii itachunguza mtindo wa matumizi ya lugha katika Taarab za Kiswahili ili kuona ni jinsi gani wasanii wa Taarab wanaitumia lugha kisanii kama nyenzo ya kuwasilisha maudhui ya kazi ya fasihi. Kwa upande mwingine King’ei (1996/97) ameandika makala kuhusu “Nafasi ya Nyimbo za Kiswahili za Taarab Katika Jamii ya Kisasa”. Lengo la makala yake lilikuwa ni kujadili nafasi na mchango uliofanywa na waimbaji wa nyimbo za Taarab za Kiswahili katika mawasiliano hasa ya kimasimulizi. Katika makala yake anaeleza kuwa ingawa sanaa ya Taarab bado imefunguka kitamaduni katika jamii ya Waswahili athari zake zimevuka mipaka hii na kutapakaa. Anaendelea kusema kuwa, taarab imetumika sana katika kipindi cha kuanzia 1960 kuwasilisha maudhui ya kijamii, kisiasa na pia kukuza na kueneza fani buifuza lugha na fasihi ya Kiswahili. Pamoja na mjadala huo katika makala yake King’ei hakushughulikia suala la mtindo na matumizi ya lugha katika muziki wa taarab, jambo ambalo ndiyo lengo la makala hii. Kwa upande mwingine Ntarangwi (2001) aliandika makala kuhusu utanzu wa muziki pendwa wa Kiswahili-taarab kwa kuzingatia maendeleo ya kihistoria, muktadha wa utendaji na mahusiano ya kijinsia na kidini. Katika makala yake anasema muziki pendwa ni zana muhimu katika kuibua na kuchambua utamaduni wa jamii na historia kwa sababu muziki huo huonekana kama dirisha muhimu katika utamaduni. Bado tunaona kwamba makala hii imejikita katika maudhui na siyo lugha. Beez na Kolbusa (2003) wameandika makala ambayo ililenga kulinganisha matumizi ya neno Kibiriti Ngoma katika tanzu mbili za sanaa pendwa Tanzania. Na jinsi sanaa pendwa inavyotumika katika kuibua mahusiano ya kijinsia na kujamiiana katika Afrika Mashariki. Katika makala yao wanajadili kuwa taarab na ucheshi hufasiliwa kama sanaa za kundi la wanaume na wanawake walio katika muktadha sawa. Khatib (2004) amejadili juu ya namna washairi wa taarab za Kiswahili wanavyofikisha vitu, dhana, tamathali za semi, ishara na taswira ili kujenga picha halisi ya sura mbalimbali za mapenzi, mchakato wa mapenzi na hali ya mapenzi. Pamoja na kuwa makala yake imezungumzia jinsi tamathali za semi zinavyojenga taswira ya sura ya mapenzi lakini inaonesha kuwa taarab haizungumzii suala la mapenzi tu bali huzungumzia masuala mbalimbali yaliyopo katika Jamii. Hivyo basi makala hii inajadili ni jinsi gani vipengele vya lugha katika Taarab vinatumika kuibua masuala ya kijamii. Baada ya kutalii maandiko mbalimbali yaliyoandikwa kuhusu Muziki wa Taarab tunaona kuwa wataalamu wengi wameangalia suala la maudhui katika muziki wa taarab na hivyo kusahau suala la mtindo na lugha. Hata hivyo makala hii inajaribu kuziba pengo hilo kwa kuchunguza mtindo na matumizi ya lugha katika taarab. Kwa kufanya hivyo makala hii inabainisha vipengele vya lugha katika Taarab, dhima ya uteuzi wa vipengele vya lugha na dhamira zinazoibuliwa. Kiunzi cha Nadharia Makala hii inatumia nadharia ya umuundo. Nadharia hii inahusisha mawazo ya mwanaisimu wa Ki-Swizi Ferdinand De Saussure. Mtazamo wa isimu kama mfumo au muundo unaathiri wahakiki wa Ki-muundo ambao huiona kazi ya fasihi kama muundo. Umuundo unatilia mkazo kwenye muundo wa kazi (Wamitila, 2003). Wafuasi wa umuundo wanaamini kuwa kazi ya fasihi haina urejelezi wa nje (Wamitila, amekwishatajwa). Kwa kutokuwa na urejerezi inatufanya tuiwazie hali yake ya lugha. Maoni yao ni kuwa, neno halihitaji urejelezi ili lipate maana. Ulimwengu wa nje au wa kiurejerezi au hata mfasiri hauna mchango mkubwa katika kuizaa maana ya kazi. Hivyo mkabala huu huiangalia lugha kama mfumo unaojitosheleza na humpuuza mwandishi katika uhakiki wake ili kufichua au kuweka wazi mifumo au harakati za kiuashiriaji ambazo zinatokea katika kazi hiyo. Kwa wahakiki wa kimuundo, viashirii vina maana na uzito mkubwa kuliko viashiriwa. Hii ina maana kuwa, mhakiki wa kimuundo anavutiwa zaidi na jinsi maana inavyozushwa au kukuzwa kuliko maana yenyewe. Hivyo basi nadharia hii imetumika katika kubainisha dhima za uteuzi wa vipengele vya lugha, maana na ujumbe unaobebwa na vipengele hivyo. Vile vile nadharia hii imetumika kubaini dhamira ambazo zinaibuka kutokana na ishara na picha zilizojengeka katika vipengele vya lugha. Katika kutumia nadharia hii wazo la unasibishi wa maana limetumika katika kuelezea maana iliyobebwa na vipengele vya lugha kama vile sitiari, tashibiha, tashihisi na ishara zilizotumika katika nyimbo za Taarab. Makala hii inajadili kuwa maneno yanayotumika katika Taarab hubeba maana nasibishi. Vile vile, kwa kutumia nadharia hii makala hii inajadili kuwa dhamira mbalimbali katika Taarab hujengwa kutokana na lugha inayotumika katika Taarab hizo. Hivyo maana na ujumbe wa muziki wa Taarab hujengwa katika lugha ya kitamathali ambayo hutumika kisanii ili kuvuta hisia za hadhira. METHODOLOJIA YA UTAFITI Utafiti huu ulifanyika katika Jiji la Dar es Salaam maeneo ya Temeke na Ilala. Mbinu tatu za kukusanya data zilitumika kupata data za utafiti huu ambazo ni; mbinu ya usaili, hojaji na usikilizaji. Mbinu hizi zilitumika kwa pamoja kwa sababu zinakamilisha hivyo ilikuwa rahisi kukusanya data za kutosha na kuweza kuzihakiki na kuzihusianisha. Kwa kutumia usaili mtafiti aliweza kufanya usaili na wasanii watatu wa Taarab ambao ni waimbaji na watunzi wa Taarab. Mtafiti pia alifanya usaili na hadhira kwa kutumia kigezo kuwa wao ni wapenzi na wasikilizaji wa muziki wa Taarab. Kwa upande mwingine mtafiti alitumia hojaji ambazo walipewa wasanii na hadhira (yaani wapokeaji na wapenziwa sanaa ya Taarab). Hojaji hizo zilikuwa na maneno na vifungu vya maneno ambavyo walitakiwa kubainisha maana iliyobebwa na maneno ama vifungu hivyo vya maneno. Kwa kutumia mbinu ya usikilizaji, mtafiti alisikiliza Muziki wa Taarab kutoka katika kanda za kaseti, CD na DVD na hatimaye kuteua nyimbo kumi ambazo aliziandika katika daftari na kuzifanyia uchambuzi ili kubainisha vipengele vya lugha.Vipengele hivyo vilinakiliwa katika hojaji aliyowapatia wahojiwa ili waweze kuelezea maana na ujumbe unaobebwa na vipengele hivyo vya lugha kama vile sitiari, tashibiha, tashititi, methali, taswira na misemo. MATUMIZI YA LUGHA KATIKA TAARAB Katika kufanya utafiti tumegundua kuwa wasanii wa mzuki wa Taarab hutumia lugha kisanii ili kuwasilisha maudhui ya kazi zao. Kama inavyoelezwa na King’ei (1996/97) kuwa sifa moja kuu ya nyimbo za taarab ni uwezo wa wasanii hao kufinyanga popo la fikira katika lugha tamu ya kishairi yenye ukwasi wa tamathali za usemi, jazanda, taswira na mafumbo yaliyochama maana zenye undani. Hivyo basi, Taarab za Kiswahili zimedhihirisha kutumia vipengele vya lugha kama vile taswira, sitiari, tashibiha, methali, tashihisi, takriri na misemo. King’ei (1996/97) anasema watunzi wa taarab kama wasanii wote wa fasihi na muziki, sharti watafute kariha zao katika maisha ya kila siku na hasa mitindo ya matumizi ya lugha. Hivyo basi, katika taarab zilizochambuliwa utafiti huu ulibaini matumizi ya vipengele vya lugha kama ifuatavyo: Matumizi ya Taswira Taswira ni kipengele kimojawapo cha lugha ambacho kinatumiwa na wasanii wa taarab. Taswira hutumiwa ili hadhira aweze kujenga picha fulani ya kile kinachozungumziwa na msanii. Hivyo basi ujenzi wa taswira ni moja ya mtindo wa kisanii wanaotumia wasanii wa taarab kujenga kazi zao za sanaa. Nyimbo za taarabu zimejengwa na taswira ambayo huzipa sifa ya kisanii zaidi. Tazama mfano wa mistari ifuatayo : “…Mnanivisha ngozi ya chui ya kondoo mwavaa nyie…” “…Wanaotia kaniki dawa ya madoa…” “…Mimi ni chumvi nikikosekana kwenye chakula nikizidi msala…” Ukichunguza mistari hiyo utaona kuwa imejengwa na taswira, mfano namba 1, msanii ametumia maneno ‘ngozi ya chui’ na ‘ngozi ya kondoo’ kitaswira ili kujenga picha ya dhana ya wema na ubaya. Sifa ya Chui ni ukali wakati sifa ya kondoo ni upole. Hivyo basi, vazi la ngozi za wanyama hawa limetumika kitaswira kujenga dhana ya wema na ubaya. Kwa upande mwingine mfano namba 2 neno ‘dawa ya madoa’ limetumika kitaswira. Msanii kaitumia taswira hiyo kujenga dhana ya fitina na unafiki katika mahusiano ya mapenzi. Katika uhalisia kaniki ni kipande cha nguo, hivyo inapowekewa dawa ya madoa hubadili mwonekano na kuwa kitu kipya. Vile vile jina hubadilika badala ya kaniki huitwa Batiki. Hivyo basi katika muktadha huu neno ‘dawa ya madoa’ imetumika kama taswira inayoashiria ‘maneno ya umbea na uchonganishi’ katika muktadha wa mapenzi. Picha tunayoipata hapa ni kwamba maneno yanavyoweza kubadili mustakabali wa mapenzi kwa wapenzi. Hivyo dawa ya madoa imetumika kitaswira kama silaha ambayo inaweza kuvunja mahusiano ya kimapenzi. Upande mwingine mfano namba 3 msanii ametumia neno ‘chumvi’ kitaswira ili kuwafanya hadhira kujenga picha ya umuhimu wa mtu katika jamii. Chumvi ni kiungo muhimu cha chakula kukosekana ama kuzidi kwa chumvi katika chakula huondoa radha ya chakula. Hivyo basi, sifa ya chumvi kama kiungo muhimu ndiyo inayohamishiwa kwa msanii ili kujenga picha ya umuhimu alio nao katika jamii. Matumizi ya Misemo. Misemo ni kipengele kingine cha lugha ambacho hutumiwa na wasanii wa nyimbo za taarabu. Kwa kutumia misemo wasanii huweza kuelezea hisia, mtazamo, mielekeo na mienendo ya jamii. Misemo huweza kuibuka kulingana na mabadiliko ya wakati, muktadha, na mabadiliko ya jamii katika hatua moja kwenda hatua nyingine. Wakati mwingine sifa ya misemo hufanya taarab kujulikana kama mipasho . Hivyo wasanii hutumia misemo ili kupashana ama kusutana. Mfano: “…Choko choko zenu hazivunji penzi letu…”4 “…Chimba shimo ujifukie, funga kamba ujitundike…”5 “…Vidole vyenu kwangu si mshale havinitoboi wala kunichoma…” Ukitazama msemo namba 1 hadi 3 utaona kuwa misemo hubeba dhana na maana ambayo huwa na dhima ya kuelimisha, kuonya ama kukosoa jamii. Aidha wasanii wa taarab hutumia misemo kama mipasho. “Taarab ni mipasho ambayo watu hutupiana maneno na kupashana ni njia moja wapo ya kumweleza mtu ukweli” (maneno haya yalisemwa na wahojiwa mbali mbali wakati wa utafiti). Ukirejelea maelezo hayo utaona kuwa taarab hutumia misemo kama njia moja wapo ya kupashana na kuelezana ukweli juu ya jambo fulani katika jamii. Mfano: “…Sina bifu…”7 “…huna lako jambo shoga nimekufunika…” “…kupenda si upumbavu ndo maana nimemganda…” Ukichunguza misemo hiyo utaona kuwa msanii ametumia mipasho kutoa ujumbe kwa jamii. Vile vile msanii ametumia msemo namba 2 “sina bifu” msemo ‘bifu’ ni msemo unaorejelea ‘ugomvi ama uadui’. Hivyo msanii ametumia msemo huu kuonyesha kuwa hana ugomvi ama uadui na mtu. Aidha, mfano namba 2 neno ‘nimekufunika’ ni msemo ambao hutumika kurejelea ushindi. Kwamba mtu anakuwa zaidi ya mwingine katika jambo wanalopinzana. Ukichunguza mfano namba 3 utaona kuwa neno ‘nimemganda’ ni msemo ambao hutumika kuonyesha jinsi mtu alivyojiweka karibu na mtu hampi nafasi ya kuwa mbali nae. Kwa ujumla tunaweza kusema kuwa wasanii wa nyimbo za taarabu hutumia misemo kama kipengele kimoja wapo cha lugha kuelezea hisia zao, kuonya, kuelimisha na kuadilisha jamii. Aidha, misemo pia hutumiwa kama mipasho na njia moja wapo ya kupashana. Matumizi ya Tashibiha Muziki wa Taarab hutumia tashibiha kama kipengele kimojawapo cha lugha.Tashibiha ni tamathali ya ulinganisho ambayo mtu hulinganisha vitu viwili kwa kutumia viunganishi mfano mithili ya, kama, sawa na, mfano wa. Baadhi ya tashibiha zilizojitokeza katika nyimbo za taarabu ni pamoja na: “…Kama kifungo na shati jinsi tunavyopendana…” “…Kama watoto mapacha jinsi tunavyorandana…” “…Kama jua na kivuli jinsi tunavyofatana…” Ukichunguza mifano hiyo utaona kuwa msanii ametumia tashibiha kulinganisha vitu viwili ambavyo havihusiani, ili kujenga maana na ujumbe kwa jamii. Mfano msanii anapolinganisha shati na kifungo kuonesha jinsi ambavyo wawili wanapendana msanii anajaribu kuhusianisha dhana hizi mbili yaani uhusiano wa mapenzi na uhusiano wa kifungo na shati. Shati haliwezi kuwa bila kifungo, hivyo uhusiano wa shati na kifungo umetumika kujenga taswira ya mapenzi. Uhusiano huu wa mapenzi anaulinganisha na kifungo na shati kwamba ni vitu viwili vinavyotegemeana palipo na shati hapakosi kifungo. Kwa dhana hiyo msanii analinganisha mapenzi ya watu wawili na mahusiano tegemezi ya kifungo na shati. Kwa upande mwingine msanii anatumia watoto mapacha na jinsi wanavyorandana akilinganisha na mapenzi yao. Kimsingi watoto mapacha hufanana tabia, sura, matendo na hata mavazi na pengine huwa pamoja muda wote na kushirikiana aidha huwa ni vigumu kuwatofautisha hasa wale mapacha wa yai moja. Hivyo msanii anatumia dhana ya mapacha kuonesha jinsi yeye na mpenzi wake wanavyopendana. Matumizi ya Methali Methali ni tamathali ya usemi ambayo hutumika kuonya, kufunza, na kuadilisha. Katika nyimbo za taarabu wasanii wanatumia methali kwa lengo la kuonya, kufunza na kuelimisha jamii juu ya mambo yanayotokea katika jamii. Katika mashairi ya taarabu, yaliyochambuliwa methali zifuatazo zimetumika. “…baniani mbaya kiatu chake dawa…” “…Ng’ombe wa maskini hazai…” “…Mtaka cha uvunguni ni lazima ainame…”13 Ukitazama methali hizo zimetumiwa na msanii kwa lengo la kuonya, kuelimisha na kuadibisha jamii. Msanii pia katumia methali namba 1 ‘baniani mbaya kiatu chake dawa kuonesha’ suala la unafiki. Hapa msanii anataka kufunza kuwa mtu anaweza kuwa mbaya lakini bado anaweza kuwa msaada kwako. Mfano katika wimbo huu msanii anasema japo wanamtendea ubaya, kumuona mbaya lakini bado wanategemea juhudi zake. Hivyo basi tunaona kuwa methali imetumika kuonya na kuelimisha jamii. Kwa upande mwingine msanii ametumia methali namba 2 ng’ombe wa maskini hazai kuonyesha na kufunza juu ya suala la umaskini na maisha. Msanii anafananisha juhudi za maskini katika kujikwamua na ng’ombe wa maskini. Dhana hii inajenga uhalisia kuwa mtu maskini hawezi kuzalisha zaidi ya mtu tajiri. Kwa kuchunguza methali hii tunapata picha ya uwezo wa matabaka ya kijamii baina ya walionacho na wasio nacho. Mfano namba 3 methali ‘mtaka cha uvunguni ni sharti ainame’. Methali hii inatoa funzo kuwa mafanikio hayaji bila juhudi na kufanya kazi kwa bidii. Matumizi ya Sitiari Kipengele kingine cha lugha ambacho kinatumiwa na wasanii wa nyimbo za taarab ni sitiari. Sitiari ni tamathali ya ulinganishi ambayo haitumii maneno ya ulinganishi au viunganishi mfano kama vile, mithili ya, kama n.k (Lakoff na Johnson, 1980; Lakoff and Turner, 1989; Kahigi, 1995). Sitiari huhusianisha vitu visivyokuwa na hadhi sawa. Mfano wa sitiari zilizotumika katika taar ab zilizochambuliwa ni kama zifuatavyo: “…cheza na wendawazimu huchagui we Pakacha…” “…Mimi ni chumvi nikikosekana kwenye chakula nikiwa sipo ujinazi nikizidi msala...” “…Nina mpira wangu naucheza, kila siku naubembeleza umeingia goli mpira uooo goo...” Neno ‘pakacha’ limetumika kisitiari kurejelea mwanamke ambaye anatembea na kila mwanamume. Pakacha ni kifaa ambacho hutumika kubeba vitu mbali mbali. Hivyo kazi ya pakacha inahusianishwa na mwanamke ambaye anafanya mapenzi na kila mwanamume bila kuchagua. Aidha dhana hii ya kubeba imehusianishwa na suala la kufanya mapenzi. Hivyo mwanamke amechorwa kama pakacha ili kujenga dhana nzima ya mwanamke ambaye hajatulia na anafanya mapenzi na kila mwanamume bila kuchagua. Kwa upande mwingine neno ‘chumvi’ limetumika kisitiari. Kwa uhalisia na katika muktadha wa kawaida binadamu hawezi kuwa chumvi, hivyo katika muktadha huu chumvi imetumika kisitiari. Kwa maana hiyo, sifa za chumvi zimehamishiwa kwa binadamu. Chumvi ni kiungo muhimu katika chakula, huleta ladha ya chakula na kukifanya kuwa kitamu na huwa na madini ambayo ni muhimu katika mwili wa binadamu. Hivyo basi, umuhimu huu wa chumvi unahamishiwa kwa binadhamu ili kujenga picha ya jinsi binadamu huyo alivyo muhimu. Hivyo basi, hapa chumvi imetumika kisitiari ili kuwafanya hadhira kujenga picha ya umuhimu alio nao mtu huyo katika jamii yake. mpira ni sitiari inayomrejelea mwanamke ambapo taarab ili kuona endapo vipengele vya lugha mwanamme huwa ni mchezaji anayecheza mpira. vinatumika kwa dhima fulani au la. Hivyo basi wahojiwa walipoulizwa endapo uteuzi wa kipengele DHIMA YA MATUMIZI YA LUGHA fulani una dhima yoyote katika sanaa ya taarab KATIKA TAARAB majibu yalikuwa kama ifuatavyo. Moja wapo ya malengo mahsusi ya makala hii ni kubainisha dhima za matumizi ya lugha katika Neno ‘mpira’ limetumika kisitiari kurejelea mwanamke. Mpira una sifa ya kuchezwa na kurushwa huku na kule. Dhana ya mahusiano ya mtenda na mtendwa katika jinsia ya kike na kiume hudhihirisha mahusiano tofauti. Hapa mwanaume huwa ni mtenda na mwanamke huwa ni mtendwa (rej. Mutembei, 2001; Jilala 2008 na 2010). Kwa maana hiyo sitiari zinazotumika kumrejelea mwanamke humchora katika utendwa wake. Jilala (2008) anatoa mfano wa neno ngoma kuwa hurejelea mwanamke kwa sababu ngoma hupigwa na kutoa mlio ambao huwastarehesha watu. Hivyo dhana ya kupiga ngoma na starehe huhusishwa na nafasi ya mwanamke katika mahusiano ya mapenzi. Kwa maana hiyo neno mpira hapa limetumika kama sitiari inayomrejelea mwanamke kwa sababu mpira hutendwa. Hivyo basi, katika muktadha wa mapenzi Chanzo: Data za usaili Oktoba, 2015 Kutokana na jedwali hilo tunaweza kusema kuwa wahojiwa wanaokubaliana kuwa lugha katika taarabu ina dhima maalumu ni 30 kati ya wahojiwa 40. Aidha wahojiwa 10 wanasema hapana na 0 wanasema hawajui. Hivyo tunaweza kusema kuwa nyimbo za taarabu zina dhima maalumu katika jamii. Uteuzi na utumizi wa lugha katika taarabu huwa na dhima maalumu ya kuwasilisha ujumbe uliokusudiwa katika jamii husika. Kama kazi ya nyingine ya fasihi taarab huwa na dhima maalum ya kuelimisha, kuonya, kuadibisha, kutunza amali za jamii na kufunza juu ya mambo mbalimbali katika jamii. Hata hivyo, vipengele vya lugha kama vile tashibiha, sitiari, taswira, misemo, methali na takriri huteuliwa na kutumiwa na wasanii kwa makusudi maalumu na hubeba maana na ujumbe wa kazi ya sanaa. Hili limeelezwa pia na Jilala (2008) kuwa sitiari zinazotumiwa na wasanii wa Muziki wa kizazi kipya hubeba maana na ujumbe kwa hadhira. LUGHA NA UIBUAJI WA DHAMIRA KATIKA TAARAB. Vipengele vya lugha vinavyotumika katika muziki wa taarab hubeba maana na ujumbe ambapo huibua dhamira mbalimbali. Wahojiwa walipewa nyimbo za taarabu zilizokusanywa ili wabainishe dhamira mabazo zinajitokeza katika taarab hizo kwa kutumia vipengele vya lugha kama vile sitiari, tashibiha, taswira, misemo na methali. Dhamira zilizo bainishwa ni dhamira ya mapenzi na ndoa, nafasi ya mwanamke, fitina na chuki, maisha, utu na upendo na uvumilivu. King’ei (1996/97) anasema taarab imetumika sana kuanzia kipindi cha miaka ya 1960 kuwasilisha maudhui ya kijamii, kisiasa na pia kukuzia na kueneza fani buifuza lugha na fasihi ya Kiswahili. Akisistiza jambo hilo, anasema kuwa maudhui ya taarab huwa yamefichika au kufungamana sana, si rahisi kuyafasiri kwa juu juu bila kuyafanyia makini. Anaendelea kusema kuwa nyimbo za taarab huimbwa ili kuelezea mambo yaliyopo katika jamii. Dhamira ya Mapenzi na Ndoa Dhamira ya mapenzi ni moja ya dhamira ambayo inajitokeza katika mashairi ya taarab. Hii inaonesha kuwa wasanii wa taarab kama wasanii wengine hawaendi nje ya jamii huibua na kuzungumzia mambo yanayowazunguka katika jamii yao. Kwa mfano mzee yusuph katika wimbo wa VIP ametumia takriri neno kujenga dhamira ya mapenzi anasema “tunaelea tunaelea” mrudio wa neno tuanelea umetumika kama taswira inayojenga picha ya starehe ya mapenzi. Aidha matumizi ya tashibiha ‘Kama kifungo na shati jinsi tunvyopendana’, ‘Kama watoto mapacha jinsi tunavyorandana’, na zimetumika kujenga dhamira ya mapenzi. Kwa ujumla tunaona kuwa dhamira ya mapenzi na ndoa ni dhamira ambayo hujitokeza sana katika nyimbo za taarab. Suala hili limezungumziwa pia na Khatib (1980) anasema kuwa taarab huzungumzia mapenzi, uasherati, na ugoni. Wahojiwa walipoulizwa ni kwa nini wasanii wa taarab huimba zaidi kuhusu mapenzi walikuwa na haya ya kusema “unajua mapenzi ni sehemu ya maisha ya binadamu, huwezi kuongelea maisha ya mwanadamu ya kila siku katika jamii yake bila kuzungumzia suala la mapenzi kwa sababu ndiyo sehemu ya maisha”. Kutokana na maelezo hayo tunaona kuwa kwa vile wasanii wanapotunga kazi zao za sanaa huwa hawaendi nje ya jamii inayowazunguka na wao ni zao la jamii. Hivyo ni dhahiri kuwa hawawezi kuliepuka suala la mapenzi na ndoa katika jamii kwa vile ni sehemu ya maisha yao. Dhamira ya Fitina na Chuki Dhamira ya fitina na chuki ni moja ya dhamira ambayo inajidhihirisha katika taarabu. Dhamira hii inajitokeza, katika mapenzi, suala la maendeleo na maisha. Kwa kutumia lugha wasanii hutumia sitiari, misemo, taswira na methali kujenga dhamira ya fitina na chuki katika Jamii. Mfano matumizi ya sitiari ‘acheni roho za kutu’ ‘Mwanitazama kwa husuda uso mkavu’. Misemo kama vile ‘Riziki mwanzo wa chuki’, ‘Choko choko mchokoe pweza penzi letu hamtaliweza’, ‘Wanaotia kaniki dawa ya madoa’, ‘Mtu chake apendacho hakina hila machoni’, ‘Wameushiriki wivu wamebakia kukonda’, , ‘vidole vyenu kwangu si mshale havinitoboi wala kunichoma. Kwa mifano hiyo tunaona kuwa wasanii huibua dhamira ya fitina na chuki kwa kutumia sitiari, misemo na vipengele vingine vya lugha kama vile methali, tashibiha na taswira. Dhamira ya Nafasi ya Mwanamke na Ujinsia Ujinsia ni mahusiano baina ya mwanamume na mwanamke (Mutembei 2009) katika kuelezea suala la ujinsia katika jamii mashairi ya taarabu yametumia lugha kuonesha kuwa kuna mahusiano tofauti baina ya mwanamke na mwanamume katika jamii na mahusiano ya kijamii. Mfano mwanamke anaonekana katika suala la mapenzi yeye ndiye anayembembeleza mwanamume na mwanamme ndiye anayepewa starehe. Hivyo mwanamke anaonekana ni chombo cha kumstarehesha mwanamume. Mfano msanii Yusuph Mzee katika VIP anasema ‘wanaume tumepewa daraja kubwa…’ ‘…Mimi napepewa, nalishwa nabembelezwa…’. Matumizi ya maneno haya yanadhihirisha nafasi ya mwanamume katika jamii na ile aliyonayo mwanamke. Mwanamke huonekana kama kiumbe ambacho kipo kwa ajili ya kumstarehesha mwamume na kumpa faraja. Mfano msanii anasema ‘…sisi wanaume tumepewa daraja kubwa…’ Hii inadhihirisha kuwa wanaume ana nafasi tofauti na mwanamke hata katika maandiko ya dini. Dhamira ya Suala la Utu na Upendo Dhamira ya utu na upendo inajitokeza katika muziki wa taarab. Kwa kutumia methali, sitiari na misemo wasanii huonya juu ya utu na upendo kwa binadamu. Mfano msanii anasema ‘tabia njema ndiyo hazina yangu…kwenye ubaya nitalipa wema’, ‘usipende uadui atakayekuzika humjui’. Ukichunguza mistari hiyo utaona kuwa msanii anasisitiza juu ya utu na upendo kwa kutumia lugha kisanii. Dhamira ya Uvumilivu Dhamira nyingine amabayo ilibainishwa ni dhamira ya uvumilivu. Dhamira hii imeelezwa kuwa wasanii wa taarab huibua dhamira hii ili kuwaonya na kuwaelimsha wanajamii juu ya suala la uvumilivu. Maisha yanahitaji uvumilivu na ustahimilivu ili uweze kukabili changamoto za maisha na mambo mengine katika maisha yanayowazunguka wanajamii. Mfano anasema ‘nimekuwa mshumaa nawaka huku nateketea’. Hapa msanii anatumia taswira ya mshumaa kujenga dhamira ya uvumilivu hasa unapotenda wema. Dhamira ya Maisha Kwa upande mwingine dhamira ya maisha ni moja ya dhamira ambayo ilionekana kuibuka katika nyimbo za taarab ambazo zilichambuliwa. Dhana nzima ya maisha imejengwa kuonesha jinsi maisha yalivyo na njinsi watu wanavyotakiwa kuishi ili kupambana na changamoto za maisha. Mfano anasema ‘natafuta maisha kwa nguvu zangu sitafutani na mtu’. Hapa msanii anatumia msemo kutoa funzo juu ya umuhimu wa kupambana na changamoto za maisha badala ya kukalia majungu ambayo hayajengi. Katika kulishadidia hilo, anasema ‘majungu ni elimu ya mjinga’. Hapa msanii anajaribu kufunza kwamba mtu ambaye hana elimu hutumia majungu kama elimu yake kwa kukaa pembeni na kuchunguza maisha ya watu. HITIMISHO Kama ilivyokwisha elezwa lengo kuu la makala hii ni kuchunguza mtindo na matumizi ya lugha katika muziki wa taarab kwa kutumia mifano ya taarab za Kiswahili. Makala hii yanajadili kuwa wasanii wa taarab hutumia vipengele vya lugha kama vile sitiari tashibiha, misemo, taswira na methali ili kubuni kazi zao za sanaa na kusawiri uhalisia wa mambo mbalimbali katika jamii na kujenga dhamira za kazi zao. Kwa ujumla makala hii yanajadili kuwa wasanii wa taarabu hutumia lugha kisanii kuelezea hisia zao, matamanio yao, mahitaji yao, kuonya, kuelimisha na kuadilisha jamii. Suala hili pia lilizungumziwa na Senkoro (2003) katika maandishi yake ya sanaa pendwa na utamaduni Afrika Mashariki katika karne ya ishirini na moja anasema wasanii hutumia muziki wa kufokafoka kama njia ya kuelezea matumaini, msononeko, kukata tamaa na matarajio yao. Hivyo basi tunaweza kusema kwamba wasanii wa taarab kama walivyo wasanii wengine wa kazi za fasihi hutumia kazi zao za sanaa kama nyenzo na daraja la mawasiliano katika jamii. Matumizi ya vipengele hivyo hubeba dhima fulani katika jamii na hata kufanya uteuzi wa kipengele fulani cha lugha kuwa na dhima maalumu katika kazi hiyo ya sanaa. Wasanii hutumia lugha katika nyimbo za Taarab ili kuibua dhamira kama vile dhamira ya mapenzi na ndoa, dhamira ya fitina na chuki, nafasi ya mwanamke na ujinsia, uvumilivu, utu na ubinadamu na dhamira ya maisha. 