Mikakati ya Kimtindo katika Muziki wa Benga wa Jamii ya Wakamba: Mkabala wa Umtindo 
Jarida la Afrika Mashariki la Masomo ya Kiswahili (Carolyne Muthini Mutuku, Dkt. John Khaisie Wanyama, PhD na Dkt. Timothy Kinoti M’ngaruthi, PhD)
Tarehe ya IKISIRI Uchapishaji: 08 Julai 2025
Muziki wa benga ni utanzu maarufu nchini Kenya. Hujitambulisha kwa sifa ya mdundo na mapigo ya kasi pamoja na ustadi wa msanii wa kucheza gitaa na kuimba kwa mtindo maalum. Utafiti huu ulilenga kubainisha mikakati ya mtindo Istilahi Muhimu: inayotumika katika muziki wa benga wa jamii ya Wakamba kujenga hisia na athari za kijamii. Uchunguzi huu uliongozwa na kielelezo cha Umtindo. Umtindo Mtindo, hufasiri na kuhakiki tungo kwa kuzingatia mtazamo wa kiisimu kama taaluma Mikakati, iliyo na uhusiano wa karibu na fasihi. Uchunguzi wa kimtindo huhusisha namna Muziki, lugha inavyotumika katika matini ili kujenga maana na athari. Usampulishaji Benga, ulifanywa kimakusudi ambapo nyimbo tano za muziki wa benga wa jamii ya Wakamba. Wakamba ziliteuliwa. Ukusanyaji wa data ulihusisha upakuaji wa nyimbo za benga kutoka kwa mtandao wa kijamii wa Youtube na unakili wa mishororo yake. Mbinu ya uchanganuzi matini ilitumika kubainisha mikakati ya kimtindo na kuchanganuliwa kithamano kwa kuelekezwa na mihimili ya nadharia ya umtindo. Data zilikuwa ni maneno, dhana, kauli, virai na sentensi zinazotumiwa na waimbaji wa muziki wa benga wa jamii ya Wakamba zinazohusisha vipengele vya kimtindo. Matokeo ya utafiti yaliwasilishwa kimaelezo. Ilibainika kuwa, waimbaji wa muziki wa benga wa jamii ya Wakamba hutumia mikakati ya kimtindo kama vile ugawaji wa beti, uradidi, urudiaji, tamathali za usemi na aina anui za sentensi kuwasilisha ujumbe. Utafiti huu ni muhimu katika kuufanya muziki wa benga wa jamii ya Wakamba kutambulika katika nyanja za utafiti wa kielimu wa fasihi na lugha kama kategoria ya nyimbo za kitamaduni. Utachangia taaluma ya isimu na mawasiliano kwa kuangazia baadhi ya teuzi za kiisimu zinazofanywa na wasanii. UTANGULIZI Muziki ni njia mojawapo ambayo wanajamii hutumia kuwasiliana kuhusu masuala tofauti kama vile mapenzi, siasa, kifo na dini. Baadhi ya majukumu yanayotekelezwa na muziki ni kama vile; kupanua ujuzi wa kijamii, kukuza ushirikiano katika jamii, kukuza ubunifu na kuwasilisha hisia za wanajamii (Okal, 2020). Mawasiliano ya kimuziki hutofautiana katika jamii mbalimbali kwani mitindo wanayotumia wasanii mbalimbali hutegemea mahali wanapoishi, kiwango cha elimu, tofauti za kitamaduni na vyeo vyao kijamii (Butler, 2004). Muziki wa benga ni aina ya muziki ambao huwasilishwa na waimbaji, wachezaji pamoja na ala za muziki kama vile gitaa na ngoma. Doyle (2017) anarejelea aina hii ya muziki kama ‘thieta ya muziki.’ Hii ni kwa sababu hujikita katika umbo la kimuundo linalohusisha kuimba, kuchezesha viungo vya mwili na dayolojia ili kueleza jambo kama linavyotokea katika maisha ya kila siku ya binadamu. Ploti katika muziki wa benga huundwa kwa mwanzo, kati na mwisho (Doyle, 2017). Muziki wa benga ni utanzu maarufu nchini Kenya na hujitambulisha kwa sifa ya mdundo na mapigo ya kasi pamoja na ustadi wa msanii wa kucheza gitaa kwa namna maalum (Red Bull Music Academy, 2019). Kulingana na Muema (2019), muziki wa benga nchini Kenya umegawanyika kulingana na maeneo. Kuna benga ya Magharibi, ya Kati na Mashariki. Muziki wa benga wa jamii ya Wakamba unapatikana katika eneo la Mashariki. Muziki huu umekuwepo tangu miaka ya sitini ambapo kulikuwepo na waimbaji maarufu kama vile, Kakai Kilonzo, Peter Muambi na Bosco Mulwa. Kufikia sasa, idadi ya waimbaji wa muziki wa benga wa jamii ya Wakamba imeongezeka (Muema, 2019). Waimbaji wa kisasa katika jamii ya Wakamba ni kama vile Alphose Kioko, Alex Kasau na Ben Mbatha. Muziki wa waimbaji hawa huchezwa kila siku katika vipindi vya redio, runinga na mitandao ya kijamii kama vile Youtube (Kithome, 2012). Kwa mujibu wa Anudo na Awuor (2018), uwasilishaji wa maudhui katika muziki huweza kufichwa kwa kutumia mitindo mbalimbali ya utunzi. Kusudi la kutumia mitindo fiche ni kuifanya hadhira kufikiria zaidi ndiposa iweze kutambua maana inayopitishwa. Dhana ya mtindo haiwezi kutokea katika ombwe tupu bali hupata maana lugha inapotumika kuwasilisha ujumbe. Wasanii hutumia mtindo katika tungo zao hasa mashairi na nyimbo kwa kusudi la kupata athari za kiujumi (Leech, 1969). Kwa mujibu wa Timu ya Historia ya Kenya (2025), mvuto katika muziki wa benga wa jamii ya Wakamba husababishwa na matumizi ya mikakati ya kipekee ya mtindo. Hii ni pamoja na mapigo ya gitaa yenye mdundo maalum na mchanganyiko wa lugha ya asili na maudhui ya kijumla. Vipengele vya mikakati ya kimtindo hutumika kama chombo cha kusimulia hadithi, kuhifadhi utamaduni na masuala ya kijamii (Muema (2019). Licha ya ustadi wa matumizi ya mtindo katika muziki wa benga wa jamii ya Wakamba, bado kuna pengo la kitaaluma kuhusiana na uchanganuzi wa kina wa vipengele vya mtindo katika muziki huu. Tafiti nyingi kama vile, Ngungi na Mwihia, (2022), Nduku (2020) na Muema (2019), zimejikita katika maudhui na vipengele vya utendaji wa muziki wa benga wa jamii ya Wakamba, huku uchunguzi wa kina wa vipengele mahsusi vya mtindo ukipuuzwa. Jambo hili linaacha pengo kubwa katika kuelewa jinsi chaguzi za kimtindo zinazofanywa na waimbaji wa Muziki wa benga wa jamii ya Wakamba huchangia katika mvuto na utamaduni wa jamii hii. Ni katika misingi hii ambapo utafiti huu ulijaribu kuchanganua mikakati ya kimtindo katika muziki wa benga wa jamii ya Wakamba. NADHARIA YA UTAFITI Utafiti huu uliongozwa na nadharia ya umtindo kama ilivyofafanuliwa na Geoffrey Neil Leech (1969). Nadharia ya umtindo hufasiri na kuhakiki tungo katika mtazamo wa kiisimu kama taaluma iliyo na uhusiano wa karibu na fasihi. Vile vile nadharia hii hueleza namna mtu katika jamii anavyotumia lugha katika muktadha fulani na kwa lengo maalum. Kulingana na Leech (1969) umtindo hufungamanisha uhakiki wa kifasihi na kiisimu katika kufasiri tungo. Leech, anasema kuwa mbinu za lugha kama vile jazanda, sitiari, usambamba, tashbihi na kinaya haziwezi kufafanuliwa bila kurejelea dhana ya kiisimu. Leech anaiona nadharia ya umtindo kama nadharia iliyoko kati ya fasihi na isimu. Hii ina maana kuwa matumizi ya vipengele vya kiisimu hayawezi kupuuzwa tunapohakiki mtindo katika mkabala wa kifasihi. Mihimili ya Nadharia ya Umtindo Kwa mujibu wa Leech (1969) nadharia ya umtindo ina viwango mbalimbali vinavyoweza kuchunguzwa. Viwango hivyo ni kama vifuatavyo: Kiwango cha udhihirikaji; kiwango hiki kinahusu jinsi maumbo ya lugha yanavyotamkwa (fonolojia) na kuandikwa (grafolojia). Hujihusisha na uchunguzi wa mtaala wa sauti za lugha fulani pamoja na kanuni zinazotawala utamkaji wa sauti za lugha hiyo. Leech (1969:39) anaviona viwango vya grafolojia na fonolojia kama viwango vinavyoingiliana au kuhusiana kwani grafolojia huiga fonolojia. Kiwango hiki kilimwongoza mtafiti kuonyesha vipengele vya grafolojia na fonolojia katika muziki wa benga wa jamii ya Wakamba. Kiwango cha Umbo; hiki ni kiwango kinachohusisha uteuzi wa msamiati na maneno maalum. Ni kiwango cha kimsamiati (leksia). Leksimu kwa kawaida hurejelea maneno katika lugha fulani. Leksia ni kiwango cha kimtindo ambacho kinajihusisha na maneno, istilahi na dhana za lugha fulani. Kiwango hiki hujishughulisha na vipengele vya kimtindo vinavyojitokeza katika sentensi. Ni kiwango kinachojihusisha na sintaksia pamoja na mofolojia. Kwa kawaida watu huzungumza kwa kutumia sentensi wala si kwa maneno pweke. Lengo la kiwango hiki ni kuchanganua muundo wa ndani wa sentensi katika lugha na umuhimu wa sentensi hizo zinapopangiliwa kwa mpangilio maalum (usambamba), matumizi ya nomino na vitenzi kwenye sentensi hizo, dhana, maneno na istilahi zinazotumika. Kiwango cha Kisemantiki; kiwango hiki kinajihusisha na maana ya maneno au sentensi za lugha fulani. Kinahusu miundo ya lugha na lugha ya kitamathali. Ni namna lugha inayotumiwa inavyoathiri maana katika kazi za fasihi. Huhusisha matumizi ya maneno na jinsi maana za maneno hayo zinavyofasiriwa katika hali ya kawaida. Matawi Saidizi ya Isimu: kiwango hiki kinahusisha matawi matatu saidizi ya isimu ambayo ni; dialektolojia, sajili/ rejista na isimu ya kihistoria. Dialektolojia; ni uchunguzi wa lahaja na inahusu jinsi lugha inavyotofautiana kulingana na mtumiaji. Sajili au rejista huagazia jinsi lugha inavyotofautiana kulingana na matumizi yake katika jamii. Isimu historia hufuatilia maendeleo ya lugha kiwakati. Inahusisha uchunguzi wa jinsi lugha zinavyobadilika, jinsi maneno mapya au miundo ya kisarufi hujitokeza, na jinsi lugha hutofautiana au kugawanyika katika lahaja tofauti. MBINU ZA UTAFITI Muundo wa kimaelezo ulitumika kuchanganua na kuwasilisha data za utafiti huu. Kulingana na Kothari (2017), muundo wa utafiti wa kimaelezo huhusisha kuchunguza jambo katika hali yake halisi. Utafiti wa kimaelezo hutambua na kueleza sifa za jambo fulani kama vile mtu, kikundi au jamii. Muundo huu wa utafiti huchunguza hali halisi ya kitu na kueleza miundo ya jamii pamoja na hafla au miktadha ya kijamii. Humwezesha mtafiti kubainisha, kueleza na kutambulisha masuala au tatizo la utafiti kupitia data iliyokusanywa kwa nia ya kuliweka wazi ili lieleweke vizuri (Wanyama na Wandera, 2018). Kilicholengwa katika utafiti huu ni muziki wa benga wa jamii ya Wakamba uliotunga kwa kuzingatia vipengele vya kimtindo. Sampuli ziliteuliwa kimakusudi. Kwa mujibu wa Kombo na Tromp (2006) usampulisjaji wa kimakusudi huchunguza na kuchunja data ili kupata sampuli iliyo na sifa zinazohitajika. Katika usampulishaji wa kimakusudi, uteuzi wa data hufanywa kwa kuegemea maamuzi ya kibinafsi kwa minajili ya uelewa wa kina wa kianachotafitiwa. Data za utafiti huu zilikuwa ni maneno, dhana, kauli, virai na sentensi zinazotumiwa na waimbaji wa muziki wa benga wa jamii ya Wakamba zinazohusisha vipengele vya kimtindo. Utafiti huu ulikuwa ni wa kithamano. Enon (1998) anasema kuwa mkabala wa kithamano ni mkabala usio wa kiidadi. Ni mbinu ya kuchanganua data ambapo mtafiti hueleza na kufafanua data zake kwa kutumia maelezo. Mkazo katika utafiti wa aina hii unatiliwa katika kuelewa jambo badala ya kulitabiri au kulieleza. Mtafiti alisikiliza muziki wa benga wa jamii ya Wakamba katika mtandao wa kijamii, Youtube na kuteua nyimbo tano zilizotungwa kwa kuzingatia mikakati ya kimtindo. Kisha alizinakili nyimbo na kuzitafisri kutoka lugha ya Kikamba hadi ya Kiswahili kwa kuzingatia maana kadri inavyowezekana. Kwa kutumia mbinu ya uchanganuzi matini na kwa kuongozwa na nadharia ya umtindo mtafiti alibainisha mikakati ya kimtindo. Nyimbo za muziki zilizoteuliwa ni: Wakatimba Kumbavu (WK)- Wakatimba Pumbavu wake Ken Maria, Sikala Yakwa (SY) -Sigara Yangu wake Ben Mbatha, Germany by Foot (GF)- Ujerumani kwa Miguu wake Ken Maria, Munene ko Woolilwe? (MK)- Mkubwa kwani Ulisahau? wake Ken Maria na Wasa Mbili (WM)- Rafiki Kupe wake Alex Kasau. Mtafiti alizisimba nyimbo zilizoteuliwa kwa kutumia alama za kwanza za mada za nyimbo hizo ili kufanikisha uelezaji. Matokeo ya uchanganuzi wa data za utafiti huu yaliwasilishwa kimaelezo kwa kuzingatia mihimili ya nadharia ya umtindo. Ili kuzingatia maadili, mtafiti alihakikisha kuwa maarifa yaliyopatikana katika data zilizokusanywa yalitumika tu kwa lengo la kuafikia madhumuni ya utafiti huu pekee. Vile vile mtafiti alipata kibali cha kukusanya data kutoka kwa Tume ya Kitaifa ya Sayansi, Teknolojia na Uvumbuzi, nambari ya leseni NACOSTI/P/24/39217. MATOKEO YA UTAFITI Lengo la utafiti huu lilikuwa kubainisha mikakati ya kimtindo inayotumiwa na waimbaji wa muziki wa benga wa jamii ya Wakamba. Kwa kuchunguza nyimbo za muziki wa benga zilizoteuliwa, utafiti huu ulibainisha vipengele mbalimbali kwa mujibu wa viwango vya nadharia ya umtindo. Kiwango cha Udhihirikaji Kiwango hiki kinahusu jinsi maumbo ya lugha yanavyotamkwa (fonolojia) na kuandikwa (grafolojia). Kwa mujibu wa Leech (1969: 39) sentensi huweza kupitishwa kwa kuandikwa au kutamkwa. Kwa hivyo, mtu mwenye umilisi wa lugha fulani anatarajiwa kuzijua kanuni za utamkaji na uandishi wa lugha hiyo. Mikakati ya kimtindo katika kiwango hiki ni kama ifuatavyo: Grafolojia Grafolojia ni kiwango cha uchanganuzi wa lugha kinachojishughulisha na mpangilio wa sauti katika maandishi, umbo na upana wa maneno pamoja na sifa zingine za othografia ya lugha fulani (Leech, 1969). Baadhi ya vipengele vya kigrafolojia vilivyobainika katika muziki wa benga wa jamii ya Wakamba ni kama vifuatavyo: Ugawaji wa beti Kwa mjibu wa Leech (1969) ugawaji wa beti hutumika kuunda na kupanga ujumbe kwa njia inayoweza kueleweka. Kwa mfano katika muziki GF tazama beti zifutazo: {Niuka na maau german Ruth sweetie -Nitakuja kwa miguu Ujerumani Ruth ‘sweetie,’ No mbaka ngwone ngoo yakwa itulie -Ni lazima nikuone roho yangu itulie,} ubeti wa tano {Ndisya kumiisya mbaka wiuika we mbevi -Siwezi kuvumilia hadi utakapokuja mpenzi, Kita umbeteela Germany, niuka na mau -Nisubiri Ujerumani, nitakuja kwa miguu.} ubeti wa sita Katika beti hizi mwimbaji ametumia vifungu vifupi zaidi zenye mishororo miwili ili kutoa hisia za dharura zinazomsukuma kwenda kumwona mpenziwe aliye Ujerumani. Kulingana na Leech (1969) mpangilio wa vifungu au beti huweza kuathiri mtiririko na ufasiri wa maana. Mapumziko au mtuo katika beti hutumika kimkakati kusisitiza mabadiliko katika mandhari, wakati, eneo, au hali. Kwa mfano katika wimbo huu, mwimbaji anatumia beti fupi katika muziki mzima kisha anarefusha ubeti ufuatao: {Nio ngethe yakwa yi German, Ruth Mwende ke german, yu nikusitye Germany, syindu syakwa syi Germany, Nikusya Nginya Germany, Niendete by Foot nyie, Wanzanze mbike Germany - Nina mpenzi wangu aliye Ujerumani, Ruth Mwende yuko Ujerumani, sasa ninaenda Ujerumani, vitu vyangu viko Ujerumani, nitaenda hadi Ujerumani, Ninaenda kwa miguu mimi, Wanzanze nifike Ujerumani} ubeti wa saba Kwa kuwa huu ndio ubeti wa mwisho katika muziki huu mwimbaji anatumia ubeti mrefu kusababisha mabadiliko ya hisia na kusisitiza ujumbe. Mwimbaji anaeleza zaidi sababu za kupanga safari ya Ujerumani. Matumizi ya ghafla ya beti ndefu yanampa msikilizaji nafasi ya kutafakari zaidi ujumbe unaopitishwa. Kwa mujibu wa Naseem na Talat (2021) ukiushi wa kigrafolojia wa kimakusudi hasa katika ugawaji wa beti hutumika kusisitiza maudhui na kuweka wazi masuala muhimu. Uakifishaji na Ugawaji wa Mishororo Kwa mujibu wa Leech (1969) uakifishaji na ugawaji wa mishororo ni sifa muhimu za kigrafolojia kwani huathiri muundo na mdundo wa kazi ya sanaa. Katika muziki wa benga wa MK mkakati wa uakifishaji umetumika ifuatavyo; {Munene wambiiye tukambeini, Nikenda kivila kyuke kwitu, - Mkubwa uliniambia tupige kampeni, ndiposa kiti kije kwetu Munene wambiiye we ukanzuvia, Oila kivila kiuka kwitu -Mkubwa uliniambia wewe utanitunza, pindi tu kiti kikija kwetu Kivila niwoosie, na nyie ndwanzuvia - Kiti ulichukua, na mimi haunitunzi, Kivila ni twosie, na we mwa niwaie - Kiti tulichukua, na wewe ukapotea Ninguseng’a na ngikulya ii, munene we kowolilwe? (wiper), - Ninashangaa na kujiuliza mkubwa kwani ulisahau? (wiper)} ubeti wa kwanza Katika ubeti huu vipumuo vimetumika kutenganisha dhana na kuunda mtiririko wa kidrama wa muziki huu. Kwa mfano katika sentensi “Kivila niwoosie, na nyie ndwanzuvia- Kiti ulichukua, na mimi haunitunzi,” Matumizi ya kipumuo kabla ya kiunganishi “na” yanaonyesha hali ya kusitisha kidogo. Hali hii inaruhusu msikilizaji kuhisi uzito wa hisia katika kifungu hiki kabla ya kuendelea hadi sehemu nyingine ya mshororo. Isitoshe mwimbaji huyu anatumia alama ya kiulizio mwishoni mwa ubeti huu anapouliza “Ninguseng’a na ngikulya ii munene we kowolilwe? -Ninashangaa na kujiuliza mkubwa kwani ulisahau?” Swali hili linasisitiza ujumbe na kuongezea wizani katika muziki huu. Utafiti uliofanywa na Maledo (2020) ulionyesha jinsi uakifishaji, pamoja na vipengele vingine vya kisarufi kama vile ugawaji wa mishororo na mpangilio wa tungo, huchangia katika athari ya kimawasiliano ya ushairi. Ilibainika kwamba washairi hutumia uakifishaji kimkakati kudhibiti nafasi na mdundo, na hivyo kuboresha kina cha maudhui na uzito wa kihisia wa kazi zao. Fonolojia Kiwango hiki hujihusisha na uchunguzi wa mtaala wa sauti za lugha fulani pamoja na kanuni zinazotawala utamkaji wa sauti za lugha hiyo. Mikakati ya kimtindo inayojitokeza katika kiwango cha kifonolojia ni kama ifuatayo: Uradidi Leech (1969) anafafanua uradidi kama kipengele cha mtindo kinachohusisha urudiaji wa sauti katika maneno au silabi zinazokaribiana. Uradidi unapatikana katika muziki SY ifuatavyo; {Kitumi ndyendete kelele, nivulanitye Matenzawa- Kwa maana sipendi kelele, nikiwa mlevi Matenzawa Stimu sya vangi kindingi, na milaa isilaa kimwe- Stimu za bangi pombe na miraa zinafanana Iyisene na miambile, syendete vandu vatulisu Hazijui kupiga mdomo, zinapenda mahali patulivu} Ubeti wa pili, mishororo 1,2 na 3 Katika ubeti huu, sauti za konsonanti /l/, /t/ na /nd/ zimerudiwa. Urudiaji wa aina hii unaongezea mdundo wa muziki huu na kuufanya wa kuvutia zaidi. Vile vile katika wimbo huu uradidi unajitokeza katika ubeti huu; {Ni kwithiwa ni Murasta, na niishia kimrasta- Kwa maana mimi ni mrasta, na huwa naishi kama mrasta Nikyongaa ta murasta, ngakusya vangi ta murasta- Huwa natafuna miraa kama mrasta, na kuvuta bangi kama murasta Sikala yakwa ni rosta, inyusawa ni murasta - Sigara yangu ni rosta, huwa inavutwa na mrasta} ubeti wa saba Katika ubeti huu kuna uradidi wa sauti katika silabi (ni) na (sta), Sauti hizi zimerudiwa kwa lengo la kusisitiza ujumbe wa mwimbaji. Mwimbaji anasifia uraibu wake wa kuvuta sigara aina ya ‘rosta’. Uradidi wa aina hii unamsaidia mwimbaji kujenga mtindo wa kipeeke wa uimbaji wake na kuufanya muziki uwe wa kuvutia na rahisi kukumbukwa. Wasanii hutumia mkakati wa uradidi ili kuongezea uzito na ufanisi wa hisia kwa hadhira lengwa (Leech, 1969). Urari Kwa mujibu wa nadharia ya umtindo urari ni sifa ya kimtindo inayohusisha urudiaji wa sauti zinazofanana, hasa mwishoni mwa maneno au mishororo katika ushairi au wimbo. Urari huchangia katika kuongezea mdundo wa muziki au kuleta ujumi. Leech (1969) anauona urari kama kipengele muhimu cha mpangilio wa sauti katika ushairi au aina nyingine za kifasihi. Katika muziki wa benga wa jamii ya Wakamba urari unajitokeza ifuatavyo; Muziki MK ubeti ufuatao una vipengele vya urari; {Munene wambiiye tukambeini -Mkubwa uliniambia tupige kampeni Nikenda kivila kyuke kwitu -Ndiposa kiti kije kwetu Munene wambiiye we ukanzuvia - Mkubwa uliniambia wewe Oila kivila kiuka kwitu - Pindi tu kiti kikija kwetu Kivila niwoosie na nyie ndwanzuvia- Kiti ulichukua na mimi haunitunzi Kivila ni twosie na we mwa niwaie -Kiti tulichukua na wewe ukapotea Ninguseng’a na ngikulya ii munene we kowolilwe (wiper)- Ninashangaa na kujiuliza mkubwa kwani ulisahau? (wiper)} ubeti wa kwanza Katika ubeti huu vina vya kati katika mshorororo wa pili na wa nne vinafanana ambapo vinaishia kwa silabi (tu). Vilevile vina vya kati katika mshororo wa tatu na wa tano vinaishia kwa sauti ya vokali /a/. Urari hutumika katika muziki kuleta ujumi, kusisitiza toni ya wimbo na kuwezesha kukumbukwa kwa mistari ya wimbo. Pia urari unajitokeza katika wimbo SY ubeti ufuatao: {Ni kwithiwa ni Murasta, na niishia kimrasta- Kwa maana mimi ni mrasta, na huwa naishi kama mrasta, Nikyongaa ta murasta, ngakusya vangi ta murastaHuwa natafuna miraa kama mrasta, na kuvuta bangi kama mrasta, Sikala yakwa ni rosta, inyusawa ni murasta -Sigara yangu ni rosta, huwa inavutwa na mrasta} ubeti wa saba Katika ubeti huu vina vya kati na vya mwisho vinafanana kwa kuishia kwa silabi /sta/. Urari wa aina hii umetumika ili kuongezea wizani katika wimbo huu na kuvutia hadhira lengwa. Jambo hili linaongezea mdundo wa muziki huu na kuufanya uwe wa kuvutia. Kwa mujibu wa Leech (1969) urari hutumika kusababisha athari ya kudumu katika ubongo wa msikilizaji na kusababisha urahisi wa kukumbukwa kwa wimbo. Hujenga maumbo yanayosisitiza dhana, maudhui na maneno maalum pamoja na kudumisha hisia katika kazi za kifasihi. Katika muziki huu mwimbaji anasisitiza maudhui ya utumiaji wa mihadarati kwa kutumia sauti zainazotokana na aina ya sigara anayoirejelea kama “rosta”. Kwa mujibu wa Chilala (2018) urudiaji katika mashairi na nyimbo husaidia kufanya mashairi au nyimbo kukumbukwa kwa urahisi na kuwapa waisikilizaji fursa ya kuimba pamoja na mtunzi. Kukumbukwa huku huchangia umaarufu wa wimbo kwa ushirikishwaji wa wasikilizaji. Kiwango cha Umbo Katika kiwango hiki maumbo ya maneno pamoja na uteuzi wa msamiati katika muziki wa benga wa jamii ya Wakamba ulibainishwa. Uteuzi wa Msamiati Wahusika katika mazungumzo hufanya chaguo za kileksia kimakusudi ili kuwasilisha kikamilifu habari wanazokusudia kupitisha. Maana ambayo mwasilishaji anakusudia kupitisha kwa msikilizaji huwa imebanwa katika vijenzi vya kileksia vinavyounda usemi maalum (Ooko, 2008). Muktadha, mada na jamii inayohusika huamua uchaguzi wa maneno ambayo msanii atateua (Omolo, 2014). Uchaguzi wa maneno unaofanywa na waimbaji wa muziki wa benga wa jamii ya Wakamba si za kiutunzi tu, bali ni za kimakusudi. Hii ni kwa sababu wasanii hulenga kuwasiliana na hadhira yao. Ifuatayo ni mikakati ya kimtindo katika kiwango cha umbo. Kuchanganya ndimi Kuchanganya ndimi ni njia mbadala inayotumiwa na watu wenye umilisi wa lugha mbili katika mazungumzo. Mikakati ya kuchanganya ndimi hutokea pale ambapo maneno ya lugha nyingine huigizwa na kutumika katika kazi inayotumia lugha tofauti. Hali hii imejitokeza katika nyimbo za muziki wa benga wa jamii ya Wakamba. Kwa mfano, katika muziki SY tazama sentensi zifuatazo: Nigwiwa muyo kameneja, musasuko mwingi na raha -Ninafurahi mimi kameneja, utamu mwingi na raha (ubeti wa kwanza, mshororo wa kwanza) Stimu sya Vangi Kindingi na miraa isilaa kimvye- Stimu za bangi na pombe zinafanana (ubeti wa pili, mshororo wa pili) kusema ukweli Matenzawa - Kusema kweli Matenzawa (ubeti wa tano, mshororo wa kwanza) Maneno ‘raha’, ‘miraa’ na ‘kusema kweli’ ni maneno ya lugha ya Kiswahili ambayo yameingizwa katika muziki wa lugha ya Kikamba. Mifano mingine inapatikana katika muziki GF; Niendaa Airport mbangite ulisa ndeke- Huwa naenda airport nikiwa na mpango wa kuabiri (ubeti wa tatu, mshororo wa kwanza) Ngewa vai sare ya ndeke no mbaka ngaiva Ninaambiwa hakuna sare lazima nilipe nauli ya ndege (Ubeti wa tatu, mshororo wa pili) Nikusya nginya Germany -Ninaenda hadi Ujerumani (ubeti wa saba mshororo wa pili) Niendete by foot nyie- Naenda kwa miguu mimi (ubeti wa saba, mshororo wa nne) Maneno airport, Germany na by foot ni maneno ya lugha ya Kingereza ambayo yameingizwa katika muziki wa Kikamba. Neno sare ni neno la lugha ya Kiswahili linalomaanisha bila malipo yoyote. Mwimbaji ameyatumia kuweka dhahiri hisia zake za kimapenzi kwa mpenzi wake. Waimbaji huchanganya ndimi ili kuongezea maana ya ujumbe wanaolenga kupitisha kwa hadhira yao. Leech (1969) anadokeza kuwa mkakati wa kuchanganya ndimi hutumika kubadilisha utambulisho wa kijamii, kutasfidi ujumbe au kuleta ujumi. Wambua (2001) waimbaji wa muziki huchanganya ndimi kwa sababu kama vile; kuleta uhalisia wa maudhui, kusababisha hisia za kitamaduni, kuvutia hadhira na kuonyesha ubingwa wa ufanisi wa lugha. Msamiati wa kukopa Kulingana na Yule (2022) kukopa ni kuchukua maneno kutoka katika lugha nyingine na kuyaingiza katika lugha inayotumika. Katika nadharia ya umtindo, ukopaji unatambulika kama mkakati unaotumika katika lugha ili kuirutubisha na kuwezesha upitishaji wa ujumbe. Mkakati wa ukopaji ni mchakato ambao lugha moja huchukua maneno, dhana na matamshi ya lugha nyingine. Katika mtindo, ukopaji huchangia kuleta toni, sajili na mtindo mzima wa kazi ya sanaa (Leech, 1969). Waimbaji wa muziki wa benga wa jamii ya Wakamba wamekopa msamiati katika matukio tofauti tofauti. Kwa mfano; katika wa muziki SY maneno yafuatayo yamekopwa kutoka kwa lugha ya Kingereza na Kiswahili. Nigwiwa muyo kameneja -Ninahisi furaha Kameneja (Ubeti wa kwanza, Mshororo wa kwanza) Ila ni stimu syakwa nyie -Wakati nina stimu zangu mimi (Ubeti wa kwanza, Mshororo wa pili) Stimu sya vangi kinding’i -Stimu za bangi na pombe (Ubeti wa pili, Mshororo wa pili) Ona kethwa ni chokola -Hata kama ni chokora (Ubeti wa sita, Mshororo wa tatu) Ni kwitha ni murasta -Kwa kuwa mimi ni mwenye rasta (Ubeti wa saba, Mshororo wa kwanza) Sikala yakwa ni rosta -sigara yangu ni rosta, (Ubeti wa saba, Mshororo wa tatu) Na ndi kilasi matenzawa, vai mundu tutatindanywa -Na sina cheo Matenzawa, hakuna mtu hatuwezi kushida na yeye (Ubeti wa Sita mshororo wa pili) Neno kameneja limekopwa kutoka kwa neno la Kingereza ‘manager’, neno stimu limetokana na neno la Kingereza ‘steam’nalo neno kilasi limetokana na la Kingereza ‘class’. Pia maneno mrasta na rosta yanatokana na maneno ya Kingereza raster na roster mtawalia. Neno vangi limetokana na neno la Kiswahili bangi nalo neno chokola linatokana na neno la Kiswahili chokora. Kulingana na Leech (1969) maneno huweza kukopwa ili kuonyesha ustadi wa lugha nyingine au kujitambulisha na kikundi cha watu fulani katika jamii. Mwimbaji katika wimbo huu amekopa maneno ili kujitambulisha na kundi la vijana wanaotumia mihadarati kwani anasifia uraibu wake wa kutumia dawa za kulevya. Mwimbaji anafanya hivyo kwa kutumia msamiati wa mtaani kama vile kujibandika jina “Kamaneja” na misamiati mingine inayotumika katika maeneo ya kutumia dawa za kulevya. Kama anavyodokeza Muathe (2016) ndiposa waimbaji waweze kupitisha jumbe zao kwa hadhira ni rahisi kukopa msamiati kuliko kuubuni upya. Sintaksia Sintaksia ni kiwango cha isimu kinachohusu namna maneno yanavyounganishwa ili kuunda sentensi pamoja na sheria zizotawala uundaji wake. Sentensi inaweza kuundwa kwa neno moja au maneno zaidi ya moja. Sharti iwe na maana kwa kuzingatia sarufi ya lugha husika. Kwa mujibu wa Leech (1969) kiwango hiki huhusisha namna ambavyo muundo wa sentensi pamoja na chaguo za msamiati zinavyochangia mtindo mzima na maana ya kazi ya Sanaa. Ifuatayo ni mikakati ya kimtindo katika kiwango cha sintaksia. Sentensi Ndefu Sentensi ndefu ni ile ambayo inabeba hoja zaidi ya moja. Sentensi za aina hii hurejelewa kama sentensi ambatani au changamano. Kulingana na Wambua (2001) sentensi ndefu mara nyingi hutumiwa kupitisha mawazo yenye uzito kama vile huzuni, uvivu au mapenzi. Leech (1969) anasema kuwa sentensi ndefu zinahusishwa na mtindo rasmi, wa kina au wa kimaelezo. Sentensi hizi hutumika kuongezea toni, mdundo na msisitizo (Leech,1969). Sentensi ndefu zimejitokeza katika muziki wa benga wa jamii ya Wakamba kama ifuatavyo: Katika muziki GF sentensi ndefu zinajitokeza katika ubeti wa kwanza; Ngilasya niilye ngethia ndiota na Mwende -Huwa nimekaa najipata nikiota na Mwende Ngethe yi muingo German kweli ngewa kuiya- Msichana aliye ngámbo Ujerumani kweli nahisi kulia Kwa kutumia sentensi hizi mwimbaji anahadithia hisia zake kwa mpenzi wake. Mwimbaji anatumia mtindo wa kueleza ili kuonyesha hisia zake. Anaeleza jinsi anavyoumia moyoni akimfikiria mpenzi wake aliye nchi za ng’ambo. Wambua (2001) anasisitiza kuwa waimbaji hutumia sentensi ndefu ili kupitisha maudhui yenye hisia nzito. Jambo hili husaidia kueleza kwa kina ujumbe unaopitishwa. Pia sentensi ndefu zinapatikana katika muziki SY katika ubeti ufuatao: {Nikyongete nyie Kativui, Mutuli nithiawa na raha- Nikiwa ninatafuna miraa mimi Kativui, Mutulu mimi huwa na raha Ninenaa na andu nesa nyie, makonaa ta ni wa kanisa-Huwa naongea na watu vizuri mimi, hadi wakadhani mimi ni mtu wa kanisa Matesi ni mundu vathei, matezawa ngesa utema Huwa hawajui mimi ni mtu bure, Matenzawa nikitema miraa} ubeti wa tatu Katika ubeti huu mwimbaji ametumia sentensi changamano. Sentensi hizi zimejengwa kwa kutumia vipashio vingi vya kisarufi vilivyopangwa kwa namna isiyo ya moja kwa moja. Kwa mfano, sentensi "Nikiwa ninatafuna miraa mimi Kativui, Mutulu mimi huwa na raha". Kuna kiambishi cha wakati “nikiwa” kinachochanganyika na kitenzi kingine “ninakula”. Pia kuna mtindo wa kujirudia kwa nomino ya nafsi: “mimi Kativui, Mutulu mimi” jambo linaloleta mkanganyiko wa viwakilishi. Mpangilio huu unaweka vishazi ndani ya vishazi, jambo linalohitaji uelewa wa kina ili kufuatilia hoja kuu ya msemaji. Sentensi hizi ndefu zimetumika kuelezea zaidi madhara ya uraibu wa dawa za kulevya anazotumia mwimbaji. Leech (1969) anadokeza kuwa sentensi ndefu huwapa wasanii nafasi ya kueleza kwa kina na kuongezea hoja mbalimbali. Leech anaeleza kwamba sentensi ndefu huleta hisia za kimawazo au utata na kutoa nafasi ya kuchunguza mawazo kwa undani zaidi. Aidha, anasema kuwa sentensi ndefu husababisha hali ya taharuki inayoivutia hadhira kuendelea kusikiliza au kusoma kazi ya sanaa. Kwa mfano, katika ubeti uliopo hapo juu kwenye muziki SY sentensi ya kwanza ya wimbo huo haijakamilika kimaana bila kuongezwa sehemu ya pili ya sentensi hiyo. Mwimbaji anaposema; “nikiwa ninatafuna miraa mimi Kativui...” bila kuongezea chochote msikilizaji atabaki na hamu ya kutaka kujua nini hutokea baada ya “kula miraa.” Sentensi fupi Sentensi fupi ni zile ambazo hubeba hoja moja na hupitisha ujumbe moja kwa moja bila kutatanisha (Leech, 1969). Sentensi za aina hii katika muziki wa benga zimetumika kama kipokeo au kiitikio ili kusisitiza ujumbe katika wimbo. Katika muziki MK, sentensi “Mkubwa kwani ulishau- Munene ko woolilwe” ni sentensi fupi ambayo imetumika kama kibwagizo katika wimbo huu. Sentensi hii inapatikana mwishoni mwa kila ubeti wa wimbo huu. Matumizi ya sentensi hii ni kupitisha dhamira ya mwimbaji kwa kiongozi ambaye baada ya kupata uongozi alisahau matakwa ya mwimbaji. Pia katika Muziki SY katika ubeti wa saba; Nikwithiwa ni murasta, na niishia ta murasta -Kwa maana mimi ni mrasta, na huwa naishi kama mrasta Nikyongaa ta murasta, ngakusya vangi ta murasta Huwa natafuna miraa kama mrasta, na kuvuta bangi kama mrasta Sikala yakwa ni rosta, inyusawa ni murasta -Sigara yangu ni rosta, huwa inavutwa na mrasta Mwimbaji ametumia sentensi fupi kama vile, ‘huwa nakula miraa kama mrasta- nikyongaa ta murasta na sigara yangu ni rosta- sikala yakwa ni rosta’ katika mshororo wa pili na wa tatu. Sentensi hizi zinaweka wazi hoja ya msanii ya uraibu wa dawa za kulevya na kuongeza mdundo wa muziki huu. Sentensi fupi hutumika ili kuwezesha ujumbe kueleweka kwa urahisi bila kuchanganya. (Wambua, 2001). Sentensi fupi huwa rahisi kukumbuka na huweka ujumbe wazi pamoja na kuongezea mdundo wa muziki (Leech, 1969). Sentensi hizi huwa na kitenzi kimoja. Sentensi Tongole Kulingana na Wambua (2001) sentensi tongole ni zile ambazo zimesemwa katikati ya wimbo badala ya kuimbwa kwa mdundo wa wimbo unaohusika. Baadhi ya waimbaji wa muziki wa benga wa jamii ya Wakamba wametumia sentensi tongole ambapo sentensi zingine zimetamkwa badala ya kuimbwa. Hali hii inatokea katika muziki GF. Sentensi zifuatazo katika muziki huu zimesemwa jinsi zilivyo badala ya kuimbwa; (Nakwa ndina imbesya, na nowo i Kenya yoomie, nithi na maau nyie -Nami sina pesa, na vile hii Kenya imekauka, nitaenda kwa miguu) – ubeti wa nne, mshororo wa tatu (Onethwa ngavika mwaka uuya ungi, nithi na maau - Hata kama nitafika mwaka ujao, naenda kwa miguu) - ubeti wa saba mshororo wa tano Sentensi hizi zimetumika ili kuongeza ujumbe ambao haupo katika beti za wimbo huu. Mwimbaji anaendelea kueleza matatizo yanayomkumba na kusababisha kutopata nauli ya kuabiri ndege ili aweze kumtembelea mpenzi wake kule Ujerumani. Vile vile sentensi hizi zinaeleza zaidi mapenzi ya dhati aliyo nayo mwimbaji kwa mpenziwe anapoonyesha jitihada anazofanya ili aweze kumtembelea. Anaposema “nitaenda kwa miguu - niuka na mauu,” hali hii inaonyesha namna anavyojitolea kwa vyovyote vile ili kumtembelea mpenzi wake hata ingawa hana uwezo wa kugharamia nauli ya ndege. Vile vile katika muziki MK sentensi ya neno moja ‘wiper’ imetamkwa mwishoni mwa kila ubeti. Neno hili limetamkwa ili kuweka wazi kiongozi mahsusi ambaye anarejelewa na mwimbaji. Kwa mujibu wa Leech (1969) wasanii hutumia sentensi tongole ili kuleta hisia za moja kwa moja au uhusiano wa kibinafsi. Wanamuziki wanapotumia sentensi tongole, wanaufanya muziki kusikika kama mazungumzo. Huwawezesha kuwahusisha wasikilizaji kwa kuwasilisha maneno kana kwamba wanazungumza nao moja kwa moja au na wahusika wengine. Hii huongezea athari za kihisia na uhusiano wa karibu kati ya waimbaji na hadhira lengwa. Usambamba Kulingana na Leech (1969) usambamba ni ruwaza ambazo hutokea mahali ambapo kuna vokali au konsonanti zinazofuatana kwa mfululizo maalum. Ni mbinu ya kisarufi inayohusisha kurudia muundo wa kisarufi katika sehemu mbalimbali za kifasihi, kama vile mistari, vifungu, au sentensi, ili kuleta uwiano na msisitizo (Jakobson, 1960). Katika nyimbo, usambamba hutumika kuimarisha muktadha wa kihisia, kuleta mdundo, na kuwasilisha mawazo kwa njia inayokumbukwa. Tazama mfano huu katika muziki MK ubeti wa kwanza; Munene wambiiye tukambeini -Mkubwa uliniambia tupige kampeni Nikenda kivila kyuke kwitu -Ndiposa kiti kije kwetu Munene wambiiye we ukanzuvia -Mkubwa uliniambia wewe utanitunza Oila kivila kiuka kwitu -Pindi tu kiti kikija kwetu Kivila niwoosie na nyie ndwanzuvia -Kiti ulichukua na mimi haunitunzi Kivila ni twosie na we mwa niwaie -Kiti tulichukua na wewe ulipotea Katika muziki huu maneno “Munene wambiiye, kivila kyuke kwitu na Kivila niwoosie” yanafululiza kwa namna maalum. Mfululizo wa maneno haya unaongeza mdundo wa wimbo huu na kuufanya uwe wa kuvutia huku ukiimarisha maudhui ya siasa. Maoni haya yanaungwa mkono na utafiti uliofanywa na Campbell (1983) kuhusu nyimbo za Kiswahili, ulioonyesha jinsi usambamba unavyotumika katika nyimbo za watoto na za watu wazima, hasa katika muktadha wa ngoma. Aligundua kuwa nyimbo za Kiswahili hutumia mbinu za kisarufi kama vile kurudia maneno, vifungu, na mistari ili kuleta mdundo na kuimarisha ujumbe wa kijamii na kitamaduni. Vile vile usambamba unajitokeza katika muziki SY katika sentensi zifuatazo; {Ni kwithiwa ni Murasta, na niishia kimrasta -Kwa maana mimi ni mrasta, na huwa naishi kama mrasta Nikyongaa ta murasta, ngakusya vangi ta murasta- Huwa ninatafuna miraa kama mrasta, na kuvuta bangi kama mrasta Sikala yakwa ni rosta, inyusawa na murasta -Sigara yangu ni rosta, huwa inavutwa na mrasta} ubeti wa saba Maneno mrasta na rosta yanafululiza katika sentensi za ubeti huu. Maneno haya yametumika kusisitiza tabia za mwimbaji za uraibu wa dawa za kulevya. Vile vile maneno haya yanaogeza athari za kiujumi katika wimbo huu. Usambamba ni mkakati wa kimtindo unaogeza ujumi katika kazi ya sanaa na kusisitiza ujumbe (Leech,1969). Kiwango cha Semantiki Kiwango hiki kinahusu namna matumizi ya lugha yanavyoathiri maana. Kwa mujibu wa Leech (1969) hiki ni kiwango kinachohusu matumizi ya lugha ya kitamathali na namna lugha hiyo inavyopitisha maana inayokusudiwa. Mikakati ya kimtindo katika kiwango hiki ni kama ifuatayo. Tautolojia Kwa mujibu wa Leech (1969: 137) tautolojia ni mkakati wa kimtindo unahusisisha urudiaji wa wazo au dhana kwa kutumia maneno tofauti lakini kimsingi kuwasilisha maana sawa. Mkakati huu hutumika mara nyingi katika kazi za sanna kukuza sifa za wahusika au kuendeleza maudhui kama inavyobainika katika muziki ufuata; Katika wimbo SY tautolojia imetumika katika mishororo ifuatayo; {Ni kwithiwa ni Murasta, na niishia kimrasta- Kwa maana mimi ni mrasta, na huwa naishi kama mrasta Nikyongaa ta murasta, ngakusya vangi ta murasta Huwa ninatafuna miraa kama mrasta, na kuvuta bangi kama mrasta} ubeti wa saba mshororo 1,2 Mshororo wa kwanza ni wa kitautolojia kwa sababu kusema "Mimi ni mrasta" na "ninaishi kama mrasta" kimsingi ni kauli zinazosisitiza utambulisho wa mwimbaji bila kuongeza habari mpya. Kauli hizi zinaeleza sifa za mwimbaji kama mtu aliye na uraibu wa dawa za kulevya. Mshororo wa pili "huwa ninatafuna miraa kama mrasta, na kuvuta bangi kama mrasta", vishazi vyote viwili vinasisitiza wazo la kuwa "mrasta" kupitia vitendo vya kula miraa na kuvuta bangi. Mishororo hii inasisitiza mtindo wa maisha ya mwimbaji bila kutoa tofauti zaidi. Ukinzani Kwa mujibu wa Leech (1969) ukinzani huhusisha matumizi ya vipengele vinavyopingana kimaana katika kazi ya sanaa ili kuchochea hisia za hadhira lengwa. Ukinzani huweza kuchukua aina tofauti kama vile wahusika wenye sifa zinazopingana, maudhui ya kupingana na chaguzi za vipengele vya lugha vinavyopingana. Waimbaji wa muziki wa benga wametumia mkakati wa ukinzani kama ifuatavyo: Katika muziki MK ubeti wa kwanza, mwimbaji anapitisha maana ya ukinzani wa matarajio dhidi ya ukweli anaposema “uliniambia nipige kampeni, uliniambia utanitunza” mshororo wa 1 na 3. Hapa, mzungumzaji anatoa matarajio makubwa kulingana na ahadi zilizotolewa, tofauti na hali ya kukata tamaa inayofuata wakati ahadi hizo zinavunjwa. Kauli “Kiti ulichukua na mimi hanitunzi na kiti tulichukua na wewe ulipotea”(mshororo 5, 6) zinaonyesha kuhama kutoka hali ya kutunzwa hadi hali ya kupuuzwa. Kauli hizi zinaonyesha ukinzani wa uaminifu ambao mwimbaji alikuwa nao kwa “mkubwa” ambaye baadaye anasaliti uaminifu huu kwa kutomjali mwimbaji. Ukinzani vile vile unajitokeza katika muziki WK kama ifuatavyo; Ona kutwika wi mwanake wi akili ndogo -Hata ingawa wewe ni mrembo, una akili ndogo Niona wi ndia Wakatimba wi mana -Naona ukiwa mjinga Wakatimba wewe ni bure Na ndinakuuma Wakatimba kumbavu -Na sijakutusi Wakatimba pumbavu) ubeti wa kwanza mishororo 2,4 ,5 Katika ubeti huu mshororo wa pili mwimbaji anasema "Ingawa wewe ni mrembo, una akili ndogo". Mshororo huu unaonyesha ukinzani wa urembo wa kimwili na ukosefu wa akili. Mzungumzaji anakubaliana na urembo wa mhusika ilhali anakosoa uwezo wake wa kiakili, akionyesha mgongano kati ya sura ya nje na uwezo wa kiakili. Pia ukinzani wa maana unajitokeza katika mshororo wa sita mwimbaji anaposema “Na sijakutusi Wakatimba pumbavu- Na ndinakuuma Wakatimba kumbavu”. Ingawa mwimbaji anamtusi mhusika moja kwa moja anapomwita “pumbavu” anasema hajamtusi. Tamathali za Usemi Kulingana na Mulokozi (1989) tamathali za usemi ni kauli au tungo fupi za kisanaa zenye kubeba mafunzo au maana ya kijamii. Wanamuziki wa benga wa jamii ya Wakamba wametumia tamathali za usemi kama inavyodhihirika katika mifano inayofuata. Tasfida Kwa mujibu wa Njogu na Chimera (1999) tasfida ni matumizi ya lugha safi ili maneno yanayokirihi au machafu yasitumike. Ni matumizi ya lugha isiyo ya moja kwa moja kutajia mambo ambayo ni mwiko au ya kufedhehesha katika jamii (Hughes, 2015). Waimbaji wa muziki wa benga wa jamii ya Wakamba Wametumia tasfida ili kupitisha ujumbe wao na kukwepa kuvunja miiko ya jamii hii. Tasfida imetumika katika Muziki WM wake Alex kasau kama vile; Na ndwi thoni nakuivia nginya leu wa utuku -Hata hauna aibu nilikuwa nakulipia hadi chakula cha usiku. (Ubeti wa tatu, mshororo wa tatu) Mwimbaji ametumia maneno yaliyokolezwa kumaanaisha kitendo cha ndoa ambacho ni mwiko kutajwa moja kwa moja. Vile vile katika wimbo huu mwimbaji ametumia tasfida anaposema maneno haya; Uyasasya nikuwaa maveti makuu -Unasema huwa nabeba wanawake wakongwe – (Ubeti wa nne, mshororo wa tatu) Mwimbaji ametumia maneno haya kumwonya rafiki yake anayemwaribia jina kwa kusema huwa anashiriki mapenzi na wanawake waliomzidi umri. Kulingana na Muema (2019) waimbaji wa muziki wa benga wa jamii ya Wakamba hutumia tasfida ili kukwepa lawama, kuepuka kupitisha jumbe tatanishi, kukwepa aibu na kuburudisha. Kwa mujibu wa Leech (1969) tasfida hutumika kama chombo cha kimkakati ili kuepuka kuwaudhi wasikilizaji, kudumisha hisia za kijamii, kuunda athari ya kisanii au ya kifasihi, kuendeleza toni ya wimbo, na kutii haki za utangazaji kwa umma. Tashbihi Tashbihi ni mkakati wa lugha ambao unahusisha kulinganisha kitu kimoja na kingine kwa kutumia vilinganishi kama vile, “sawa na”, “kama”, “mithili ya” au “mfano wa.” Leech (1969) anafafanua tashbihi kama lugha ya kitamathali ambayo inalinganisha vitu viwili vya kiuamilifu na tofauti kimsingi. Katika muziki wa benga wa jamii ya Wakamba tashbihi imetumika ifuatavyo; Katika muziki SY ubeti huu; Ni kwithiwa ni Murasta, na niishia ta kimrasta Kwa kuwa mimi ni mrasta na huwa naishi kama mrasta (Ubeti wa saba, Mshororo wa kwanza) Nikyongaa ta murasta, ngakusya vangi ta murasta -Natafuna miraa kama mrasta, na kuvuta bangi kama mrasta (Ubeti wa saba, Mshororo wa pili) Sentensi zilizokolezwa ni za kitashbihi. Mwimbaji huyu ametumia tashibihi hizi kufafananisha uraibu wake wa kuvuta sigara na watu wanaokuza nywele refu “rasta” ambao huchukuliwa na jamii kama watumizi wa dawa za kulevya. Katika muziki WK tashbihi imetumika katika ubeti wa pili mshororo wa kwanza; Wakatimba ni kyau kana ni kukosa masomo - Wakatimba ni nini? ama ni kukosa masomo Katika sentensi hii mwimbaji analinganisha tabia za mhusika “Wakatimba” na watu ambao hawajasoma. Tashbihi hutumika kuongezea maana na kuvutia hadhira (Leech,1969). Mwimbaji anatumia tashbihi ili kufafanua zaidi tabia za mhusika. HITIMISHO Makala haya yalilenga kubainisha matumizi ya mikakati ya kimtindo katika muziki wa benga wa jamii ya Wakamba. Ilibainika kuwa waimbaji wa muziki huu hutumia aina mbalimbali za mikakati ya kimtindo katika takriban viwango vyote vya umtindo. Katika kiwango cha udhihirikaji wasanii hufanya chaguzi za kimakusudi za kifonolojia kama vile urudiaji na urari. Katika kiwango cha grafolojia, ijapokuwa muziki wa benga umeimbwa wala haujaandikwa nukuu zinaonyesha matumizi ya alama za uakifishaji na ugawaji wa beti na mishororo. Katika kiwango cha sarufi, wanamuziki wa benga wa jamii ya Wakamba mara nyingi hubadilisha miundo ya sentensi, ikiwa ni pamoja na matumizi ya miundo mbalimbali ya sentensi, kuchanganya ndimi kati ya lugha ya Kikamba, Kiswahili na Kingereza, na usambamba wa kisintaksia, ili kuwasilisha hisia, kuimarisha mandhari, na kuongeza kumbukumbu. Kimsamiati, wanatumia msamiati wenye misingi ya kitamaduni unaoakisi maadili na masuala ya kijamii. Katika kiwango cha kisemantiki wasanii wa benga wa jamii ya Wakamba hutumia mikakati kama vile ukinzani, tautolojia, tashbihi na tasfida kukosoa dhuluma za kijamii, kutoa maoni kuhusiana na maadili, na kuburudisha huku wakihifadhi historia na utambulisho wa kitamaduni. Matokeo ya utafiti huu yanaonyesha kwamba muziki wa benga wa jamii ya Wakamba sio tu kwa ajili ya burudani bali pia ni chombo cha ubunifu wa lugha, kuendeleza utamaduni, na utambulisho wa kijamii. Utafiti huu unapendekeza kutambuliwa na kukuzwa kwa muziki wa benga kama utanzu muhimu katika uendelezaji wa utamaduni na masuala ya kijamii. 