HOTUBA YA MHESHIMIWA WAZIRI WA KILIMO MHE. ENG. Dkt. CHARLES J. TIZEBA (MB) KWA RAIS WA JAMHURI YA MUUNGANO WA TANZANIA MHE. DKT JOHN POMBE MAGUFULI WAKATI WA UZINDUZI WA AWAMU YA PILI YA PROGRAMU YA KUENDELEZA SEKTA YA KILIMO (ASDP II), Dar es Salaam:
TAREHE 4 Juni 2018, 
Wizara ya kilimo.
Mhe. Dkt John Pombe Magufuli, Rais wa Jamhuri ya Muungano wa Tanzania; Mhe. Samia Suluh Hasan, Makamu wa Rais wa Jamhuri ya Muungano wa Tanzania; Mhe. Kassim Majaliwa Majaliwa (MB); Waziri Mkuu wa Jamhuri ya Muungano wa Tanzania Mheshimiwa Job Ndugai, Spika wa Bunge la Jamhuri ya Muungano wa Tanzania; Mhe. Prof. Ibrahim Hamis Juma; Jaji Mkuu wa Tanzania Mhe. Alhaji Ali Hassan Mwinyi, Rais Mstaafu wa Serikali ya awamu ya pili; Mhe. Benjamin William Mkapa, Rais Mstaafu wa Serikali ya awamu ya tatu; Mhe. Dkt. Jakaya Mrisho Kikwete, Rais Mstaafu wa Serikali ya awamu ya nne; Mhe. Dkt. Mohamed Gharib Bilal, Makamu wa Rais Mstaafu wa Serikali ya awamu ya nne; Wahe. Mawaziri Wakuu Wastaafu; Mhe. Anne Makinda, Spika wa Bunge Mstaafu; Jaji Wakuu Wastaafu; Waheshimiwa Mawaziri; Waheshimiwa Manaibu Mawaziri; Waheshimiwa Mabalozi; Wakuu wa Vyombo vya Ulinzi na Usalama; Waheshimiwa Wakuu wa Mikoa wakiongozwa na Mhe. Paul Makonda, Mkuu wa Mkoa wa Dar es Salaam; Mhe. Mahamoud Mgimwa (MB), Mwenyekiti wa Kamati ya Bunge ya Kudumu ya Kilimo Mifugo na Maji; Waheshimiwa Wabunge, wenyeviti wa Kamati za Bunge za Kudumu za Viwanda, Biashara na Mazingira; Utawala na Serikali za Mitaa na Ardhi, Maliasili na Utalii; Waheshimiwa Wenyeviti wa Taasisi mbalimbali za Serikali katika sekta ya Kilimo; Viongozi Wakuu Waandamizi wa Serikali; Viongozi wa Kitaifa wa Vyama vya Siasa; Makatibu Wakuu na Manaibu Makatibu Wakuu; Wabia wetu wa Maendeleo, Wakiongozwa na Ndugu Fred Kafeero; Viongozi wa Madhehebu ya Dini Wawakilishi wa Sekta Binafsi na Asasi za Kiraia; Wanahabari; Wakulima, Wafugaji na Wavuvi; Wageni waalikwa; Mabibi na Mabwana. UTANGULIZI Awali ya yote napenda nikushukuru wewe Mhe. Rais kwa kukubali mwaliko wa kuwa mgeni rasmi katika uzinduzi wa Awamu ya Pili ya Mpango wa Kuendeleza Sekta ya Kilimo Nchini (yaani ASDP II). Mheshimiwa Rais, Sekta ya Kilimo imeendelea kuwa ni Sekta muhimu katika maendeleo ya uchumi wa wananchi na Taifa kwa ujumla hususan katika wakati huu tunapojizatiti kufikia uchumi wa viwanda. Sekta hii imeendelea kuimarika na hivyo kuchangia asilimia 30.1 katika Pato la Taifa kwa mwaka 2017 ikilinganishwa na asilimia 29.2 kwa mwaka 2016. Upatikanaji wa chakula nchini ukilinganishwa na mahitaji umeendelea kuwa imara. kuhakikisha usalama wa chakula na lishe kwa Watanzania wote kwa asilimia zaidi ya 100 kwa muda wote. Pia huwapatia ajira wananchi kwa asilimia 65.5 na kuchangia malighafi za viwanda kwa asilimia 65. Aidha, sekta hii inachangia asilimia 30 ya fedha za kigeni. HALI YA SEKTA YA KILIMO NA CHAKULA NCHINI Mheshimiwa Rais, kuhusu hali ya chakula nchini napenda kukuhakikishia kwamba hali ya chakula ni nzuri na nchi inajitosheleza kwa wastani wa asilimia 123 (kwa maana ya Food Self Sufficient Ratio-FSSR). Utoshelevu huu ni juu ya mahitaji ya chakula nchini ambayo ni asilimia 100. Mheshimiwa Rais, katika msimu wa mwaka 2016/2017 uzalishaji wa mazao makuu ya asili ya biashara ambayo ni Pamba, Mkonge, Kahawa, Sukari, Korosho, Pareto, Chai, na Tumbaku umeongezeka kwa viwango tofauti ingawa uzalishaji wa jumla kwa mazao hayo umefikia tani 881,583 ikilinganishwa na tani 796,502 mwaka 2015/2016. Aidha, uzalishaji wa zao la Korosho umeongezeka zaidi kutokana na sababu mbalimbali ikiwemo bei nzuri na matumizi ya Mfumo wa Stakabadhi Ghalani na kudhibiti utoroshaji na uuzaji wa korosho nje ya Mfumo. Uzalishaji wa Pamba mwaka huu unatarajiwa kufikia tani laki sita(600,000) ikilinganishwa na tani 133,000 za mwaka jana, ongezeko la takribani asilimia 450. Mheshimiwa Rais, Serikali yako kupitia Wizara ninayoiongoza kwa kusaidiana na Wizara za Kisekta tunaendelea kuweka mazingira rafiki kwa wakulima na wafanyabiashara na pia kuboresha miundo mbinu ili kuwezesha upatikanaji wa chakula na masoko ya mazao ya kilimo, mifugo na uvuvi katika maeneo yote. Vile vile kodi na tozo zisizo na tija kwa wakulima, wafanyabiashara na hata Serikali pia, kama ulivyoelekeza tumezifuta, na hadi sasa jumla ya tozo 98 tayari zimefutwa. UPATIKANAJI WA PEMBEJEO ZA KILIMO Mheshimiwa Rais, mkakati wa serikali kwa ujumla wake ni kutumia bidhaa zinazotengenezwa na viwanda vyetu vya ndani badala ya kutegemea bidhaa kutoka nje ya nchi. Suala hili limefafanuliwa pia katika sera za “local content” inayoratibiwa na Ofisi ya Waziri Mkuu ili kuweza kufanikisha nchi kufikia uchumi wa kati unaotegemea viwanda ifikapo mwaka 2025. Kwa kuzingatia hilo Wizara ya Kilimo imekuwa ikihamasisha matumizi ya pembejeo zinazozalishwa hapa nchini. Mheshimiwa Rais, Baada ya kupata changamoto ya bei kubwa ya mbolea kutoka nje ya nchi, tafiti zilionesha kuwa moja ya sababu za gharama kuwa kubwa ilikuwa ikisababishwa na mfumo wa ununuzi. Serikali kupitia Wizara ya Kilimo iliunda kanuni za ununuzi wa mbolea kwa pamoja ili kusaidia kuweka ushindani katika uingizaji wa mbolea kutoka nje ya nchi. Mfumo huu umeonesha kupunguza bei kwa mkulima kwa kati ya asilimia 11- 40 kwa nchi nzima. Sambamba na hilo mfumo huu unawanufaisha wakulima wote tofauti na mbolea ya ruzuku iliyokuwa ikiwanufaisha wakulima wachache na changamoto nyingi katika utekelezaji wake. Katika mfumo huu fedha inayotumika kununulia mbolea ni fedha ya wafanyabiashara wenyewe. Jukumu la serikali ni kufuatilia na kuratibu mwenendo wa soko la dunia na kuweka bei elekezi kwa kushirikiana na wafanyabiashara wanaohusika. Nchi jirani sasa zinatuma wataalamu wao kuja kwetu kujifunza namna mfumo huu unavyofanya kazi. Mheshimiwa Rais, uhaba uliojitokeza msimu uliopita kwa kiasi kikubwa ulisababishwa na kuongezeka kwa matumizi kutokana na bei kuwa himilivu na hali ya hewa nzuri. Haya ni mafanikio maana takwimu zetu zinaonyesha kwamba hadi mwezi machi 2018 tulikuwa tumetumia takribani tani 318,000 ongezeko la asilimia 40 ukilinganisha na kipindi kama hicho msimu uliopita. Sasa hivi tunaendelea na maandalizi kwa msimu ujao ili mbolea ziwepo maeneo yote chini kabla ya msimu wa kilimo kuanza miezi mitatu (3) ijayo. Kampuni ya mbolea Tanzania (TFC) wanatarajiwa sana kutusaidia sana katika zoezi hili. HUDUMA ZA UGANI NA UTAFITI NCHINI Mheshimiwa Rais, Huduma za Ugani ni muhimu sana katika kufikisha na kuelekeza wakulima, wafugaji na wavuvi mbinu bora za kuongeza tija katika uzalishaji, ubora wa mazao kwa usalama wa chakula na lishe pamoja na upatikanaji wa malighafi za viwanda vinavyotegemea kilimo, mifugo na uvuvi. Aidha, huduma za Ugani hapa nchini zinatolewa kupitia mifumo mbalimbali ikiwemo ubinafsishaji, mikataba, sekta ya umma na binafsi, ugatuaji wa huduma za ugani na utandawazi wa soko huria. Baada ya ugatuaji wa madaraka (1997) majukumu ya kutekeleza huduma za ugani yalihamishiwa Mamlaka ya Serikali za Mitaa. Wizara ya Kilimo imebaki na jukumu la kutunga na kusimamia utekelezaji wa Sera na Miongozo ya utekelezaji wa Huduma za Ugani. Mheshimiwa Rais, Baada ya ugatuaji wa huduma za ugani kumekuwako na changamoto za kiutendaji. Baadhi ya changamoto hizo ni kama ifuatavyo: (i) Ufuatiliaji na uratibu wa huduma za ugani katika Halmashauri umekuwa na mapungufu kwani hakuna uwajibikaji wa moja kwa moja wa wataalam wa Kilimo walioko Halmashauri na Wizara ya Kilimo.Halmashauri kutoajiri wataalamu wa kutosha wa ugani, kutotoa motisha kwa kuwaendeleza watumishi wake hivyo kuathiri utoaji wa huduma za ugani. UENDELEZAJI WA MASOKO YA BIDHAA ZA KILIMO Mheshimiwa Rais, Sekta ya kilimo ina mahusiano ya moja kwa moja na Sekta ya Viwanda kwa kuwa Viwanda ni soko la malighafi zinazozalishwa na Sekta ya kilimo. Uhusiano huo pia ni kwamba wakulima ndio soko kubwa la bidhaa zitakazozalishwa na viwanda vyetu na hivyo kutengeneza uhusiano wa moja kwa moja wa pande zote (forward and backward linkage). Katika mwaka 2016/17, jumla ya viwanda (manufacuring industries) vinavyotumia malighafi zitokanazo na kilimo(bidhaa za chakula na vinywaji ,nguo, ngozi na bidhaa za ngozi) vimeongezeka kutoka viwanda 49,243 mwaka 2015/16 hadi viwanda 52,549 (WVBU, 2016/17), ongezeko hilo ni sawa na asilimia asilimia 6.3. Kuongezeka kwa viwanda vivyo kumetokana na uwepo wa malighafi na mahitaji ya bidhaa katika masoko ya ndani na nje. CHANGAMOTO KWENYE SEKTA YA KILIMO Mheshimiwa Rais, Sekta ya kilimo imeendelea kukabiliwa na kuwepo kwa pengo kubwa la kitaaluma kati ya watumishi wanaostaafu na walioajiriwa karibuni. Watumishi wenye sifa na waliobobea wamestaafu kwa wingi katika kipindi cha miaka 10 iliyopita. Kwa sasa wagani kilimo waliopo ni 8,756 kati ya mahitaji na 20,374, hivyo upungufu wa wagani wa kilimo ni 11,618; Aidha, uchakavu wa miundombinu ya utafiti na mafunzo kutokana na kutokarabatiwa mara kwa mara na uhaba wa vitendea kazi (vyombo vya usafiri, maabara, nyumba za wafanyakazi,vifaa, miundombinu ya umwagiliaji na zana za kilimo). UTEKELEZAJI WA MPANGO WA KUENDELEZA SEKTA YA KILIMO AWAMU YA PILI (AGRICULTURAL SECTOR DEVELOPMENT PROGRAM-ASDP II) Mheshimiwa Rais, Mwaka 2001, Wizara za Sekta ya Kilimo kwa kushirikiana na wadau ziliandaa Mkakati wa Kuendeleza Sekta ya Kilimo (Agricultural Sector Development Strategy- ASDS) ambao ulitekelezwa kupitia miradi mbalimbali. Aidha, kuanzia mwaka 2006/2007 ASDS ilitekelezwa kupitia Programu ya Kuendeleza Sekta ya Kilimo (Agricultural Sector Development Program-ASDP) ambayo ilitekelezwa kwa miaka saba na utekelezaji wake ulifikia tamati, Juni, 2015. Kwa kuwa utekelezaji ASDS ni wa kipindi cha miaka 15, Wizara kwa kushirikiana na Wizara za Sekta ya Kilimo pamoja na Washirika wa Maendeleo na wadau wa Sekta binafsi ilifanya mapitio ya ASDP kuanzia mwaka wa fedha 2013/2014 ili kuandaa Program ya Kuendeleza Sekta ya Kilimo Awamu ya Pili (ASDP2). Mheshimiwa Rais, Pamoja na kufikia tamati ya utekelezaji wa ASDP I, mapitio ya mpango wa kwanza yalifanyika kwa sababu ya mabadiliko mbalimbali yaliyotokea katika sekta. Kutokana na mabadiliko hayo ililazimu ASDP ioanishwe na jitihada hizo ili kutoa msukumo wa pamoja (synergy) wa kuendeleza sekta ya kilimo. MAENEO MAKUU YA KIPAUMBELE YA MPANGO WA ASDP II Mheshimiwa Rais, tofauti na utekelezaji wa ASDP1 ambao ulifanyika nchi nzima na kuwa na miradi midogo midogo karibu sekta ndogo zote za sekta kuu ya kilimo kutegemeana na vipaumbele na maamuzi ya uwekezaji wa Mamlaka za Serikali za Mitaa, ASDP II inalenga mazao machache ya kipaumbele (ya kilimo, mifugo, uvuvi) yenye kugusa watu wengi yaliyochaguliwa kwa kuzingatia mnyororo wa thamani na ikolojia ya kanda za kilimo na maeneo ya kikanda(AEZ)/clustering. Kwa mfano, katika ASDP I kulikuwepo na utawanyaji wa fedha za utekelezaji na kusababisha kuwepo kwa fedha kidogo zisizokidhi mahitaji halisi na hivyo kupunguza ufanisi. Katika utekelezaji wa ASDP2 hali hiyo imezingatiwa kwani matumizi ya rasilimali za ASDP II yatalenga maeneo mahsusi ya kikanda yenye uwezo wa kuleta matokeo makubwa na kufanya mageuzi ya Sekta (kilimo, mifugo na uvuvi) ili kuongeza uzalishaji na tija kwa ajili ya usalama wa chakula, kuongeza kipato kwa wakulima na Taifa kwa ujumla. Mheshimiwa Rais, utekelezaji ASDP II utazingatia mnyororo wa thamani wa mazao ya kipaumbele ya Kilimo, Mifugo na Uvuvi (Commodity Value Chain), na kuna maeneo makuu manne (Components) ya kipaumbele ambayo ni: Usimamizi endelevu wa matumizi ya maji na ardhi. Lengo ni kuwa na usimamizi endelevu wa matumizi ya maji na ardhi kwa kilimo, mifugo na uvuvi; Kuongeza tija na faida katika kilimo, mifugo na uvuvi, lengo lake ni Kuongezeka wa uzalishaji na tija katika sekta ya kilimo kwa kulenga biashara na masoko kwa mazao ya kipaumbele; Kuongeza thamani ya mazao, lengo lake ni kuboresha biashara kwa kuongeza kwa masoko, na kuhamasisha ushindani wa Sekta Binafsi na vyama/vikundi vya Wakulima. Kuweka mazingira wezeshi na kuwezesha sekta katika Uratibu, Ufuatiliaji na Tathimini lengo lake ni Kuimarika kwa taasisi na muundo wa kuratibu. GHARAMA NA UGHARAMIAJI WA MPANGO WA ASDP II Mheshimiwa Rais, Makadirio ya mahitaji ya rasilimali (Bajeti) kwa ajili ya utekelezaji yamefanywa ambapo jumla ya shilingi 13,819,077,626,470 (Trilioni 13) zitahitajika kutekeleza mpango wa pili wa Kuendeleza Sekta ya Kilimo (ASDP II) kwa kipindi cha miaka 5 ya mwanzo. Katika mwaka wa kwanza 2018/2019 zitahitajika shilingi 2,268,351,449,399. Fedha hizo zitatolewa kupitia mifumo mbalimbali na pia kwa kushirikisha wadau mbalimbali hasa bajeti ya serikali, mchango wa sekta binafsi na wabia wa maendeleo. Mheshimiwa Rais, tayari kwa mwaka ujao wa fedha wa 2018/19, Serikali unayoiongoza inatarajia kuchangia kiasi cha Shilingi Bilioni 943 kupitia Wizara za Sekta ya Kilimo ambazo ni Wizara ya Kilimo, Wizara ya Mifugo na Uvuvi, Wizara ya Ardhi, Nyumba na Maendeleo ya Makazi, Wizara ya Maji na Umwagiliaji, Ofisi ya Rais Tawala za Mikoa na Serikali za Mitaa na Wizara ya Viwanda Biashara na Uwekezaji. Aidha Halmashauri zote za Wilaya kupitia makusanyo yake ya ndani (own sources) zinatarajia kuchangia kiasi cha Shilingi bilioni 36. Kwa upande wa Wabia wa Maendeleo (na bahati nzuri wapo hapa na wanatusikiliza) wameonyesha nia ya kuchangia kupitia Mfuko wa pamoja wa Maendeleo (Basket Fund) na pia watachangia kupitia miradi inayojitegemea (Stand-alone projects). Tayari wabia wa Maendeleo wameahidi kuchangia kiasi cha zaidi ya Shilingi trilioni moja kwa ajili ya shughuli za kilimo, mifugo na uvuvi kwenye mwaka ujao wa Fedha. Aidha, Sekta Binafsi, taasisi za fedha, Mashirika yasiyokuwa ya kiserikali na vyama vya wakulima wameonyesha nia ya kuchangia utekelezaji wa programu hii. Mheshimiwa Rais nipende kukuthibitishia kwamba mara tu baada ya uzinduzi huu leo, wabia wa maendeleo watakamilisha ahadi zao, tulikwishazungumza nao na tupo katika hatua nzuri. MATOKEO YA UTEKELEZAJI WA MPANGO WA ASDP II Mheshimiwa Rais, Utekelezaji wa mpango wa ASDP II unatarajia kutoa matokeo yafuatayo;Kukuza Sekta ya Kilimo kutoka wastani wa asilimia 3.7 ya sasa hadi kufikia angalau asilimia 6 kwa mwaka kama ilivyoainishwa katika malengo ya CAADP- (TAFSIP);Kuchangia katika kupungua kwa kiwango cha umaskini nchini kutoka asilimia 33.3 hadi asilimia 24 ifikapo mwaka 2025; Kuongezeka kwa uzalishaji na tija hususan katika mazao ya Kilimo, Mifugo na uvuvi hivyo kuimarika kwa kipato na kuborelka maisha ya wananchi;Kuongezeka kwa ufugaji na Uvuvi wa kisasa na hivyo kuongezeka kwa uzalishaji wa nyama, mayai, maziwa na samaki ; ikiwa ni pamoja na kuongezeka kwa wafugaji wanaotumia huduma za uhamilishaji (artificial insemination) kutoka asilimia 25 hadi asilimia 40 ifikapo 2020;Kuimarika kwa shughuli za ushirika nchini; Kuongezeka kwa malighafi na mauzo ya bidhaa za kilimo, mifugo, uvuvi na viwanda zenye ubora kwa ajili ya viwanda na masoko ya ndani na nje ya nchi na Kuongezeka kwa pato la Taifa. HITIMISHO Mheshimiwa Rais, Mimi binafsi naamini kwa dhati kwamba endapo programu za kilimo zitatekelezwa kama tulivyojipanga, Tanzania itakuwa nchi ya kipato cha kati ifikapo au kabla ya mwaka 2022. Inawezekana. Baada ya maelezo hayo, Kwa heshima kubwa naomba kukukaribisha kuja kuzungumza na wananchi kupitia hadhara hii iliyo mbele yako. Ahsanteni kwa Kunisikiliza 