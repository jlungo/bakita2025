Ujenzi wa Sifa za Mhusika wa Riwaya ya Kiswahili: Tathmini ya Mchango wa Mandhari katika Kiu na Kidagaa Kimemwozea
Jarida la Afrika Mashariki la Masomo ya Kiswahili (Wyckliffe Collins Jaoko na Stanley Adika Kevogo)
Tarehe ya IKISIRI Uchapishaji: 07 Julai 2025 
Mandhari hufasiliwa kuwa ni wakati na mahali patendekapo kadhia, visa au matukio katika utungo wa kifasihi unaohusika. Mandhari yanaweza kuwa halisi au ya kufikirika. Utafiti ulioichipuza makala hii uliazimia kuchunguza usawiri Istilahi Muhimu: wa mandhari katika riwaya ya Mohamed S. Mohamed, Kiu pamoja na ile ya Ken Walibora, Kidagaa Kimwemwozea. Ingawa malengo muhsusi ya utafiti yalikuwa Mandhari, matatu, makala hii inazamia lengo moja tu - kutathmini mchango wa mandhari Uyakinifu, katika ujenzi wa sifa za wahusika katika riwaya ya Kiu na Kidagaa Kimemwozea. Uhusika, Tathmini yenyewe imekitwa kwenye mseto wa nadharia mbili - Uhalisia na Mhusika. Umuundo. Nadharia ya Uhalisia inachimuza uyakinifu wa mandhari ya kijamii ilhali nadharia ya Umuundo ikasisitiza dhima na uhusiano wa vipengele vya sanaa. Utafiti huu wenye mkabala wa kithamano ulifanywa maktabani kwa kuzingatia muundo wa kiuchanganuzi. Eneo la utafiti ni fasihi andishi, hususan utanzu wa riwaya ya Kiswahili. Idadi lengwa ya utafiti ni riwaya 10 za kiuhalisia zinazosawiri mandhari halisi. Sampuli ya riwaya mbili, Kiu na Kidagaa Kimemwozea, iliteuliwa kwa usampulishaji dhaminifu. Riwaya hizi ziliteuliwa kwa misingi ya wingi wa vifani vilivyochunguzwa, yaani usawiri wa mandhari. Pamoja na kuakisi malengo ya utafiti, utunzi wa riwaya teule unaambatana na mihimili ya mseto wa nadharia za utafiti. Data msingi ya utafiti ilikusanywa kwa usomaji wa kina wa matini za riwaya teule. Nazo data za upili zikakusanywa kwa usomaji wa kina wa vitabu, tasnifu na makala anuwai za kitaaluma. Data zilizokusanywa ziliainishwa kwa mujibu wa mihimili ya nadharia na malengo ya utafiti. Zilichanganuliwa kwa mujibu wa yaliyomo na matokeo kuwasilishwa kimaelezo. Matokeo ya utafiti yanadhihirisha kwamba mandhari yana mchango wa moja kwa moja katika ujenzi wa sifa za wahusika. Mandhari hayo ni kama vile: ya mahali(upembeni mwa Mto Kiberenge, chumba cha Mtemi Nasaba Bora, msituni, seli, chumba cha Mzee Mwinyi na mandhari ya mitaa kama wa vibyongoni, Selea, Ukele na mingineyo) na ya kiwakati (enzi za kikoloni,miaka mitano, Vitaa Vikuu vya Pili vya Dunia na kadhalika). Mandhari haya yalisukwa kwa ustadi ambao ulichangia ukuzaji wa sifa za wahusika kwa urahisi mno. Matokeo ya utafiti huu yana tija kwa wanariwaya na wahakiki wa kazi za kifasihi kwa jumla. Yatawasaidia kutunga visa vinavyosawiri na kuakisi mandhari kuntu. Isitoshe, wahakiki wa kazi za fasihi watawezeshwa kubaini na kutathmini mandhari anuwai pamoja na dhima zao katika kazi za kifasihi. UTANGULIZI Kazi ya kifasihi hujengwa kwa vipengele anuwai vya fani, yakiwemo matumizi ya mandhari. Kipengele hiki ni muhimu katika uandishi wa fasihi na huchangia ujenzi na uwasilishaji wa ujumbe wa mwandishi. Mandhari aghalabu hutumiwa na mwanafasihi kuwasilishia ujumbe wake kwa msomaji. Kipengele cha mandhari kimefafanuliwa na wataalamu mbalimbali. Mathalan, Wamitila (2008) anaeleza mandhari kuwa ni elementi inayomfichulia msomaji ni wapi na lini kadhia au matukio fulani yalitendeka. Mandhari yanaweza kuwa na uhalisia au yawe hayana uhalisia bali ni ya kidhahania. Mandhari ya uhalisia yanahusu mahali ambapo panapatikana katika ulimwengu halisi. Kwa mfano, mandhari ya msitu, chuoni, nyumbani, ofisini, mjini na maabadini. Mandhari ya kidhahania yanahusu mazingira yasiyo ya kawaida na mengi huonekana kupitia ruya. Mfano wa mandhari ya kidhahania ni peponi, kuzimu na jahanamu. Mandhari anayochorewa msomaji husalia akilini mwake. Waandishi wengi wanapotunga kazi zao huziweka katika mandhari tofauti tofauti kwa sababu ya kutosheleza madhumuni mbalimbali kifasihi na kisanaa. Inajuzu kusema kwamba mandhari ni mhimili mkuu katika tungo za kisanaa. Mandhari huathiri mtazamo wa msomaji kwa njia nyingi ikiwemo kumpa taswira anuwai ya yale ambayo mwandishi alikusudia kuyawasilisha (Wamitila, 2003; Matei, 2012; Massoud, 2022). Taswira hizi zinaweza kuwa kama vile: taswira oni, inayompa uwezo wa ‘kuona’ kile ambacho mwandishi anamchorea kwa maneno, taswira mwendo ambayo itamsaidia kupata tukio ‘kimwendo’ kwa mujibu wa mandhari ambamo tukio linatokea, taswira hisi ambapo atapata hisia mbalimbali za wahusika katika eneo la tungo jinsi mwandishi alivyochimuza hisia hizo, taswira mwonjo, ambayo msomaji huipata katika mandhari ambamo kitendo au vitendo vinavyoibua hisia ya kutonesha mate huibuliwa na nyingine nyingi kama vile taswira sikivu. Sifa za wahusika aghalabu huchangia kumtambua na kumpambanua mhusika fulani kwa urahisi. Sifa hizi mara nyingi hubainisha uraibu wake, mienendo au hata hulka yake kwenye kazi ya fasihi inayohusika. Kwa hali hiyo, mandhari huwa na michango maridhawa katika kusawiri wahusika kisifa (Wamitila, 2002). Kwa kiasi kikubwa wahusika huathiriwa na mandhari wanamosawiriwa. Baadhi ya kazi za kifasihi husawiri mandhari ya umaskini, shida kemkem na wahusika wanaoishi kwenye vibanda na vyumba vilivyokandikwa kwa udongo pamoja na usafiri unaotegemea barabara mbovu. Hii ina maana kwamba mandhari yanayosawiriwa na msanii yana athari ya moja kwa moja kwa ujenzi wa sifa za wahusika wa sanaa inayohusika. Hili ndilo suala lililochunguzwa katika utafiti ulioizalisha makala hii. Azma kuu ilikuwa ni kuchunguza usawiri wa mandhari kwenye riwaya ya Kiu na Kidagaa Kimemwozea ili kubainisha uhusiano uliopo baina ya mandhari na sifa za wahusika. Kwa njia ya tathmini, hoja inayojengwa na makala hii ni kwamba mandhari wanamojikuta wahusika katika riwaya ya Kiu na Kidagaa Kimemwozea yana mchango kwa ujenzi wa sifa zao. Imethibitika kwamba mandhari pia yanachangia namna ambavyo wahusika fulani wanasawiriwa. Mandhari yana uamilifu adhimu katika kuwapa wahusika sifa fulani (Wamitila, 2002). Kwa kiasi fulani, mahali na wakati ambapo mhusika hujikuta hudokeza na huathiri usawiri wa sifa zake. Kwa hivyo makala hii inautalii uhusiano uliopo baina ya mandhari na sifa za wahusika kwenye tungo hizi mbili na kubainika wazi kwamba upo huo uhusiano na jinsi hawa watunzi walivyowasawiri wahusika wao. MWAUO WA MAANDISHI Wamitila (2002) anasema kwamba mandhari huwa na michango maridhawa katika kusawiri wahusika kisifa. Anaeleza kwamba kwa kiasi kikubwa wahusika huathiriwa na mazingira ambamo wamo. Hili dai la Wamitila lilijitokeza katika huu utafiti. Tukichukulia mfano wa eneo la Selea ambalo liko kwenye riwaya ya Kiu tunaelezwa na mwandishi kwamba lilikuwa ni eneo (mandhari) ambalo lilikuwa na umaskini mwingi, shida nazo zilikuwa kemkem, wenyeji waliishi kwenye vibanda na wengine vyumba vilivyokandikwa kwa udongo, barabara yenyewe ya kufikia huko ilikuwa mbovu kiasi kwamba hata gari la Mwinyi halingefikia. Wahusika kama Bahati na Mamake Chausiku walioishi katika mtaa huu walikuwa maskini vilevile. Hii ina maana kuwa mazingira yale yalikuwa na athari ya moja kwa moja kwa hawa wahusika na sifa zao. Walikuwa maskini ndiyo maana wakaishi pale. Wamitila (2002) anaeleza kuwa mandhari yanafahamisha kuhusu safari ya mhusika kuanzia mwanzo wake hadi mwisho kwenye hadithi. Kwa hivyo, msomaji hupata kumwelewa mhusika katika kila eneo kisifa katika kila hatua. Mfano mzuri ni wa mhusika Mwalimu Majisfu kwenye riwaya Kidagaa Kimemwozea ambaye tunaambiwa kuhusu utoto wake, kusoma kwake hadi ng’ambo, kuingilia ulevi na kushindwa kuhudhuria vipindi vyake shuleni Nasaba Bora, kuachishwa kazi na kupata nyingine, kuingilia wizi wa miswada ya waandishi na kushindwa kutoa mihadhara alipoalikwa Wangwani. Hapa inatupatia sifa kadhaa za huyu mhusika kupitia mandhari mbalimbali kwamba alikuwa msomi, mlevi, mwizi wa taaluma na mtepetevu kazini. Ili kusawiri mhusika kwa njia fulani, jambo la msingi ni kuchunguza mandhari alimo (Wamitila, 2008). Dai hili liliafikiwa na huu utafiti pale ambapo mhusika kama Majununi aliangaziwa sifa zake kwenye riwaya Kidagaa Kimemwozea, tulipata kwamba mhusika huyu alitumiwa na mwandishi ili kutujuza kuhusu kipindi fulani cha kihistoria ambacho ni Vita Vikuu Vya Dunia vya Pili na kwamba Majununi alikuwa miongoni mwa wanajeshi wa Uingereza waliopigana katika vita hivi, watu wengi wakafa katika uwanja wa vita lakini yeye akaponea. Kwa kusawiriwa vile, moja kwa moja inatusaidia kubaini kwamba alikuwa jasiri kwa vile ujasiri ndicho kigezo cha kukubali kuingia vitani. Hivyo, basi asemavyo Wamitila (2008) kila mhusika hupata sifa zinazooana na mandhari alimo ni madai ya kweli na yalisaidia katika kupata jibu la swali la utafiti kwamba mandhari huchangia katika kukuza sifa za wahusika. Kwa hivyo, tukichunguza baadhi ya fasiri za wataalamu hawa tunapata kwamba walijikita katika mandhari ya maeneo na wakati katika fasiri zao. Fasiri ambazo zilichangia pakubwa katika utafiti huu kwa maana utafiti wenyewe ulichunguza mandhari kwa kuegemea katika dhana kwamba mandhari ni wakati na mahali ambapo matukio ya kisanii hutendeka. MISINGI YA KINADHARIA Mihimili ya mseto wa nadharia mbili ndiyo iliyouongozwa utafiti huu. Yaani, nadharia ya Uhalisia na nadharia ya Umuundo. Nadharia ya Uhalisia ilichipuka kunako karne ya kumi na tisa (Ntarangwi, 2004). Istilahi ‘uhalisia’ ni tafsiri la neno la Kiingereza ‘realism’ lililotumiwa awali kurejelea tawi la falsafa linalojihusisha na masuala yanayohusika na milango ya fahamu ya binadamu. Hivi sasa neno hili linatumiwa kurejelea fahiwa mbili, ya kwanza ikiwa ni ile inayotathmini hali ya maisha, yaani hali halisi ya fasihi inayoashiria kipawa cha utunzi na kuelezea matukio kwa mujibu wa uyakinifu; nayo fahiwa ya pili ikiwa hali halisi ya maisha ya binadamu. Kwa mujibu wa Ntarangwi (2004) nadharia ya Uhalisia ina mihimili ifuatayo: Waandishi na wahakiki wa kiuhalisia wanachukulia kwamba jukumu la mtunzi liwe kusawiri ukweli unavyojitokeza katika jamii husika. Wanauhalisia waliamini kuwa mwandishi alihitajika kutoa picha kamili ya jamii yake jinsi ilivyo bila kuidunisha wala kuipigia chuku. Wahakiki walimtathmini mwandishi kwa namna ambavyo alijitahidi kusawiri matukio halisi katika kazi yake. Wanauhalisia walitambua jukumu la mwandishi anayezingatia uhalisia kwa kuchagua, kuchanganua na kutenganisha mambo anayotaka kuyazungumzia ili kuonyesha ukweli jinsi ulivyo katika jamii. Kupitia kwa mhimili wa pili wa nadharia ya Uhalisia, utafiti huu ulichunguza jinsi waandishi wa vitabu hivi teule walivyosawiri hali halisi katika tungo zao kupitia mandhari mbalimbali walizotumia ili kutuwezesha kubaini baadhi ya sifa za wahusika mbalimbali na hivyo kutusaidia katika kuafiki lengo la utafiti huu ambalo ni kutathmini mchango wa mandhari katika ujenzi wa sifa za wahusika katika riwaya ya Kiu na Kidagaa Kimemwozea. Nadharia ya Umuundo aghalabu huhusishwa na wanaisimu wa Prague (Mwangi, 2005). Inasisitiza vipengele vya kazi ya sanaa kama vile msuko, ujumbe, wahusika, muktadha, lugha na jinsi ambavyo vinahusiana hadi kuikamilisha kazi inayohusika. Nadharia hii inachunguza uhusiano uliopo baina ya vipengee vingi vya tungo za fasihi kama vile uhakiki wa usimulizi kimuundo. Nadharia hii huzingatia usimulizi wa kazi ya sanaa. Kwa mfano, uhakiki wa riwaya kimuundo huzingatia riwaya kama kazi inayojitosheleza na iliyo na vipengele vya kimuundo kama vile msuko, wahusika na mbinu mbalimbali za usimulizi ambazo huingiliana na kutegemeana. Mihimili ya nadharia ya Umuundo ni pamoja na: Kazi yoyote ya fasihi ina muundo unaojitosheleza katika sehemu zake mbalimbali zinazohusiana na kuungana ili kuunda mfumo mmoja mkamilifu (ploti). Wamamuundo wanaeleza kuwa kazi maalum za fasihi zizingatiwe kwa mfano, matumizi ya lugha yanayomlenga mtu binafsi na yanayotegemea sheria za mfumo wa lugha ya fasihi na lugha kwa jumla. Kwa hivyo, mhimili wa kwanza wa nadharia ya Umuundo ulitusaidia kubaini jinsi mandhari yanavyochangia kuibua vipengele muhimu vya ploti pamoja na sifa za wahusika mbalimbali katika riwaya teule zilizochambuliwa. METHODOLOJIA YA UTAFITI Utafiti huu wenye mkabala wa kithamano ulijikita katika muundo wa utafiti wa kiuchanganuzi. Utafiti wa kiuchanganuzi huchunguza kwa undani vigeu ili kufikia uamuzi ufaao (Read, 1987). Muundo huu ulituwezesha kukusanya, kuchambua na kueleza matokeo kwa mujibu wa yale yaliyotokana na utafiti huu hivyo basi kutusaidia kufikia uamuzi ufaao. Mbili katika idadi lengwa ya riwaya 10 za kiuhalisia ziliteuliwa kwa usampulishaji dhaminifu. Huu ni usampulishaji sinasibu ambapo sampuli huteuliwa kwa misingi ya upekee wa sifa za zinazohitajika kwenye utafiti. Usampulishaji dhaminifu aghalabu huhusu uteuzi wa kundi wakilishi la watafitiwa, vitu au dhana zinazosadifu vigeu vya utafiti vinavyochunguzwa (Kombo & Tromp, 2006). Kwa hivyo, riwaya teule ziliafikiana na malengo pamoja na mihimili ya nadharia za utafiti na ndiyo maana zikateuliwa kwa makusudi hayo. Data msingi ya utafiti ilikusanywa kwa usomaji wa kina wa riwaya teule. Usomaji wa kina hujumuisha mikakati kama vile kupigia mistari maneno yasiyoyofahamika, kudondoa hoja muhimu, kunakili mawazo yatokanayo kisomwacho, kuandika maswali, kuchunguza uhusiano au uingiliano matini pamoja na dhima ya msimulizi (Rief, 2012). Riwaya za Kiu pamoja na Kidagaa Kimwemwozea zilichambuliwa na kufafanuliwa ili kuyafanikisha malengo ya utafiti.Isitoshe, makala, majarida, tasnifu na machapisho mengine kuhusu suala la utafiti yalisomwa na kuchangia upatikanaji wa data za upili. Uchanganuzi wa data hutegemea aina ya utafiti unaohusika (Buliba na wenzie, 2014). Uchanganuzi wa data za utafiti huu ulifanywa kwa mujibu wa yaliyomo ili kubaini aina mbalimbali za mandhari kwenye riwaya teule na michango yao katika ukuzaji wa sifa za wahusika mbalimbali kwenye riwaya hizi. Kufuatia uchanganuzi wa data, matokeo ya utafiti yamewasilishwa kwa njia ya maelezo. Ufafanuzi wenyewe umetekelezwa kwa mujibu wa malengo na mihimili ya mseto wa nadharia zilizoongoza uchunguzi. Maelezo ni njia ya uchambuzi imwidhinishayo mtafiti kusoma au kusikiliza kazi ya fasihi, kufahamu maudhui, mitazamo ya kifalsafa ya kazi inayohusika, miongoni mwa mengine muhimu (Adam, 2014). MANDHARI YAJENGAVYO SIFA ZA WAHUSIKA WA RIWAYA YA KIUHALISIA Mandhari yana uamilifu adhimu katika kuwapa wahusika sifa fulani (Wamitila, 2002). Kwa kiasi fulani, mahali na wakati ambapo mhusika hujikuta hudokeza na huathiri usawiri wa sifa zake. Sifa za wahusika aghalabu huchangia kumtambua na kumpambanua mhusika fulani kwa urahisi, hizi sifa mara nyingi hubainisha uraibu wake, mienendo au hata hulka yake kwenye kazi ya fasihi inayohusika. Chukulia kwa mfano kwenye Kiu mazingira ya nyumbani kwake Mzee Mwinyi imesawiriwa kwa namna ya kwamba chumba chake kilikuwa na zulia na pambo la thamani. Zaidi ya hayo alimiliki gari aina ya benzi hii inaashiria kwamba alikuwa na mali nyingi sana hivyo basi kuwa bwanyenye. Vijisehemu vifuatavyo vimetumiwa kuchanganua na kujadili riwaya moja baada ya nyingine, tukianza na ujenzi wa sifa za wahusika katika Kidagaa Kimemwozea. Mandhari Yajengavyo Sifa za Wahusika wa Kidagaa Kimemwozea Mandhari yanamchango mkubwa katika kukuza sifa za wahusika kwa vile jinsi ambavyo mtunzi anavyosawiri mandhari yake yatasaidia msomaji kuelewa mengi kuhusu tabia, mienendo na hata hali yake katika tungo zinazowasiliswa na waandishi wa kazi husika. Mchango huu umejadiliwa katika sehemu inayofuata kupitia wahusika kadhaa kama vile: Mtemi Nasaba Bora akiwa nyumbani kwake tunamwona akiwa mwenye mapuuza na hasira, maegeshoni akidhihirisha mapuuza na sehemu nyinginezo kama msituni ambapo anachimuza sifa ya mtamaushi, Dj akiwa kando ya Mto Kiberenge amesawiriwa kama mtamaduni. Mwalimu Majisifu akiwa kwake ameonyeshwa kuwa mlevi na Mkokotoni akisawiriwa kama mwoga, Dora nyumbani kwake amejitokeza kama mwajibikaji, Amani kwenye chumba chake amesawiriwa kama mvumilivu naye Imani kwa mwalimu Majisifu amechorwa kama mwenye utu na mapenzi ya dhati, askari kwenye seli ya Mtemi Nasaba Bora wanachimuza sifa ya kuwa katili na zuhura kwake anaibua sifa ya mwenye utu na mapenzi ya dhati. Mtemi Nasaba Bora Mtemi Nasaba Bora ndiye mhusika mkuu katika riwaya ya Kidagaa Kimemwozea. Ndiye kiongozi wa eneo la Sokomoko au Mtemi kama anavyojulikana miongoni mwa Wanasokomoko. Nasaba Bora ni mumewe Bi. Zuhura na babake Madhubuti na Mashaka. Mandhari anuwai yamechangia ujenzi wa sifa zake. Mathalan, mandhari ya kasri lake, gari lake, wizara ya ardhi alipokuwa akifanya kazi, barabarani na msituni anamojiulia. Mtunzi anaweza kusawiri mandhari kisitiari kuhusu yale yanayomhusu mhusika, matukio na mengine. Hii ina maana kuwa mandhari yanaweza kutumika kama sitiari yenye uwezo mkubwa wa kuibua maana fiche na mtunzi (Wamitila, 2002). Tunaarifiwa kwamba kasri la Mtemi Nasaba Bora lilikuwa limechafuka mno, halikuwa limelengetwa ua kwa miaka mingi na kwamba mfanyikazi yeyote aliyejaribu kulengeta au kusafisha boma hili alifutwa kazi mara moja bila notisi. Kwa mujibu wa Mtemi Nasaba Bora mwenyewe: “Sio kwamba nauchukia usafi. Lakini ni hatari sana kuwa safi kupindukia. Mtu anahitaji uchafu kiasi.” (KK uk. 15). Uchafu unaozungumziwa hapa umetumika kisitiari kwa maana kwamba Mtemi Nasaba Bora alikuwa mwovu. Mtemi alitenda maovu mengi kama kuua Chichiri Hamadi na kumwibia mamake Imani shamba lake na hivyo basi alitaka matendo haya yafichike na yeyote aliyetaka kuyaangazia alipata vitisho, kifo na hata kufutwa kazi. Jinsi alivyowafuta kazi wafanyikazi wake waliojaribu kulinadhifisha kasri lake. Kwa hivyo, uchafu wa kasri lile na kuishi kwa Mtemi Nasaba Bora katika kasri hilo kunaoana vyema na tabia zake chafu chafu (maovu) jinsi zinavyojitokeza kwenye riwaya hii. Kwenye mandhari ya ukumbi wa Kasri la Mtemi Nasaba Bora, tunachorewa taswira ya makochi yayoachwa na Majununi yakiwa yamechanikachanika. Barabara ya kuelekea huko kwenye kasri pia inadhihirishwa kuwa ni mbovu. Nyumba yenyewe nayo imeandikwa andikwa kwenye kuta na wanawe Mtemi. Tunasimuliwa, “Virukia vya madirisha vimepasukapasuka tangu Mtemi Nasaba Bora alipopata urithi wa kasri lile makochi yamechanikachanika na pamba kutawanyika. Buibui na utandabui katika kila pembe ya kasri, watoto walikuwa wamechora ukutani kwa makaa na kuandika maneno yasiyosomeka.” (KK uk. 15) Kupitia maelezo haya ya mandhari ya ukumbi wa kasri tunapata kuelewa kwamba Mtemi Nasaba Bora alikuwa mwenye mapuuza. Mtemi Nasaba Bora hakutilia maanani usafi wa ukumbi wa kasri alilokuwa akiishi ndiyo maana mazingira yake yalikuwa ya kuchukiza hivyo. Tunaelezwa kwamba Mtemi Nasaba Bora alikuwa karani katika enzi za ukoloni. Baadaye, aliingia katika Wizara ya Ardhi na Makao baada ya Tomoko kupata uhuru na ni katika mazingira haya alipokuwa akifanyia kazi ndipo mwandishi anasema, “ni huko ndiko alikojifunza mengi zaidi, mbali na kuambukizwa yale maradhi ya kufichaficha faili za watu ili kujipatia mlungura alitengeneza faili barabara ili zimfae yeye.” (KK uk. 13) Kwa mujibu wa maelezo haya tunapata kufahamu kwamba Mtemi Nasaba Bora alikuwa fisadi na laghai. Ufisadi wake unajitokeza pale ambapo anapokea hongo kutoka kwa watu waliohitaji huduma kwenye wizara alikofanyia kazi. Nao ulaghai wake unajitokeza pale ambapo alikuwa akibadili faili za watu ili kujiundia hatimiliki ghushi na kuwapokonya mashamba yao jinsi alivyomfanyia babu yake Amani kwa jina Chichiri Hamadi. Mtemi Nasaba Bora anajitokeza kama kiongozi mbinafsi. Sifa hii inadhihirika wazi pale ambapo miundo misingi muhimu yote inapewe jina la Mtemi Nasaba Bora. Mwandishi anaeleza kwamba, “Shule ya bweni katika eneo la Sokomoko lilipewe jina la Mtemi Nasaba Bora, zahanati iliyoko Sokomoko iliitwa Zahanati ya Nasaba Bora. Daraja lililokuwa katika Mto Kiberenge lilijulikana kama Daraja la Nasaba Bora. Uwanja wa kandanda uliitwa Uwanja wa Nasaba Bora na hata shule ya msingi mojawapo iliitwa Shule ya Msingi ya Nasaba Bora na hata kulikuwa na fununu kwamba Mto Kiberenge ulikuwa katika hatari ya kugeuzwa jina wakati wowote.” (KK uk. 27) Unaosimuliwa hapa ni ubinafsi mkubwa kwa sababu kulikuwa na watu wengine wengi ambao pia majina yao yangetumika. Mtemi Nasaba Bora anapotoka kwenye Uwanja wa Nasaba Bora baada ya kuongoza sherehe za Siku Kuu ya Wazalendo, anaingia kwenya gari lake na kuanza safari ya kuelekea kwake. Barabarani, anampata mwanamke mjamzito ambaye pia anatoka kwenye sherehe hizo na anajifungua kando ya barabara bila msaidizi. Msimulizi anasema kwamba, “Mtemi Nasaba Bora alipofika karibu naye Bi. Zuhura alimwomba mumewe asimamishe gari wamsaidie yule mjamzito. Bwana Mtemi Nasaba Bora alikenua mdomo na kumwambia Bi. Zuhura, “Wacha upuuzi.” (KK uk. 74) Mienendo kama hii katika mandhari haya hatarishi yanadhihirisha kwamba Mtemi Nasaba Bora alikuwa hana utu. Baada ya Mtemi Nasaba Bora kufikwa na uasi kutoka kwa mwanawe Madhubuti, hila zake kugundulika na kuanza kuandamwa na maadui wake kama Gaddafi na majambazi wengine aliowatia mbaroni bila sababu maalumu pamoja na wadeni kuanza kumdai kila kuchao alianza kuhaingaika na kuwa na mafadhaiko moyoni, mafadhaiko ambayo yalichangia Mtemi kuamua kujiangamiza. Mwandishi anasema kwamba, “Siku isiyokuwa na jina ikafika pale wasasi waliokuwa kwenye gongo la msitu walipolikuta kimba cha mtu kimeoza na kuozeana kikining’inia kama bembea mkuyuni. Mwendazake alitambulikana kwa mkanda wake (kuwa alikuwa Mtemi Nasaba Bora)” (KK uk. 159) Mandhari haya ya msituni ambapo mwili wa Mtemi Nasaba Bora ulilipatikana ukiwa unaning’inia kwenye mti wa mbuyu ni ishara kwamba Mtemi Nasaba Bora alipoteza matumaini ya kuishi hivyo akaamua kujitoa uhai. Kwa hivyo, hali hii inadhihirisha Mtemi Nasaba Bora alikuwa ametamauka. Mwalimu Majisifu Mwalimu Majisifu ni nduguye Mtemi Nasaba Bora. Marehemu baba yao alikuwa kasisi. Mkewe Mwalimu Majisifu alikuwa Dora. Alisoma mpaka nga’mbo na kurudi Sokomoko akiwa na digrii mbili kutoka katika vyuo vikuu ambavyo majina yao hayangeweza kutamkika kwa urahisi na wenyeji. Mandhari ya nyumba ya Mwalimu Majisifu yanaelezwa kuwa ndani mwake mlikuwa na vitu kadhaa vya thamani. Msimulizi anaeleza, “palikuwa na makochi, vibweta, kabati na kila aina ya samani za kupendeza. Kadhalika alikuwa na vyombo vya kisasa vya tafrija kama vile video-kaseti, runinga, video, CD-changer na mengineo” (KK uk. 29) Mandhari yanayosimuliwa hapa yanadhihirisha kwamba Mwalimu Majisifu alikuwa tajiri. Vilevile, katika mandhari haya tunaelezwa kwamba kwenye jiko la Mwalimu Majisifu palikuwa na vitu vifuatavyo: “palikuwa na jokofu lililojazwa chupa za vileo anuwai; si Tusker, si Vodka, si Pilsner, si Kilimanjaro, si Heineken na Guiness.” (KK uk. 29) Kwa mujibu wa maelezo haya, ni bayana kwamba Mwalimu Majisifu alikuwa mlevi. ”tunakuona darasani kwa nadra sana” (KK uk. 47) Mwalimu Majisifu anapofika nchi ya Wangwani katika Chuo Kikuu cha Mkokotoni, tunaelezwa kwamba wanafunzi pamoja na wahadhiri walikuwa wameketi ukumbini tayari kusikiliza mihadhara kutoka kwake. Baada ya kukaribishwa kwa makofi tunaelezwa kwamba alishikwa na wasiwasi mwingi. “Kijasho chembamba kikaanza kumtoka kisha karatasi zile alizotoa kwenye mkoba wake zikatota akanyanyuka na kupanda jukwaa Aliona macho mengi, pengine elfu au zaidi yakimwangalia. Karatasi alizokuwa nazo mkononi zikaanguka na kutawanyika.” (KK kur. 122-123) Maelezo haya ni ishara kwamba Mwalimu Majisifu aliingiwa na woga pamoja na wasiwasi mbele ya hadhira yake. Hivyo basi, mandhari haya ya ukumbi chuoni Mkokotoni yanadhihirisha wazi mchango wa mandhari katika kukuza sifa za mhusika huyu kama mtu mwoga na mwenye wasiwasi. Bi. Zuhura Bi. Zuhura ni mkewe Mtemi Nasaba Bora na mamake Mashaka na Madhubuti. Mandhari ya nyumbani kwake yamechangia katika kukuza sifa zake. Kama anavyoeleza msimulizi, ipo siku ambayo mumewe aliondoka kwenda Songoa kuomba muda wa kulipa madeni yake. Ikasadifu kwamba siku hiyo, Mashaka, mwanawe alizidiwa ugonjwa wake akaanza kuzua rabsha nyumbani. Ilibidi Bi. Zuhura kumwita Amani kwake aje amsaidie kumfungia chumbani mwake. Baada ya msaada huu, kwa vile ulikuwa ni usiku alimrai Amani kulala katika jumba lake ili endapo rabsha za Mashaka zitazidi amsaidie. Amani alikubali na kulala kwenya kiti. Alipokuwa usingizini punde aligutushwa na mwito wa Bi. Zuhura kutoka katika chumba chao cha kulala. Amani aliamka haraka na kuelekea mlangoni pa chumba hicho. “Hebu ingia ndani,”alisema Bi. Zuhura. (KK uk. 130) Msimulizi anaeleza kwamba Amani aliogopa kuingia. Hata, hivyo alipiga moyo konde na kuingia mle chumbani. Wakati huo wote Bi. Zuhura alikuwa kasimama karibu na kitanda, kajivika gauni lake la kulala lisilojua “kuficha vya kufichwa.” (KK uk. 131) Matukio haya yanayojiri usiku kwenye chumba cha kulala yanadhihirisha wazi kwamba Bi. Zuhura alikuwa mwenye uchu wa mapenzi. Usiku mmoja Amani anakiokota kitoto mlangoni pake. Ilipotimia asubuhi, alikipeleka kitoto kile kwake Bi. Zuhura. Msimulizi anatueleza kwamba, “Bi. Zuhura alimwamuru mjakazi kuyatwaa maziwa kutoka katika jirafu na kuyatia kwenye chupa ya kunyonyeshea watoto iliyokuwa shubakani.” (KK uk. 39) Kwa mujibu wa maelezo haya, inathibitika wazi kwamba katika jumba la Bi. Zuhura na Mtemi Nasaba Bora palikuwa na jirafu ambalo lilihifadhiwa maziwa. Pamoja na hayo, Bi. Zuhura alikuwa amehifadhi chupa alizonyonyeshea wanawe walipokuwa wadogo. Hii ni ishara kwamba Bi. Zuhura alikuwa mwajibikaji. DJ Hata baada ya Imani kukatazwa kunywa maji ya Mto Kiberenge na DJ, msimulizi anaeleza kwamba alijasirika na kuchota maji yale kwa vitanga vyake vya mkono na kupiga funda na kwamba aliendelea mpaka akakata kiu alichokuwa nacho. “Mazee usinywe maji haya jo,” DJ alimwambia, “ni haramu jo.” (KK uk. 6) Maelezo haya yanadhihirisha kwamba maji yanayozungumziwa hayakupaswa kunywewa na mtu yeyote na ndiyo maana DJ anapomwona Imani akiyanywa anashangaa na kutoka majini mbio ili amkanye. Maji yenyewe yalikuwa tu ya kuwanywesha ng’ombe na kupigia mbizi pekee. Hata wakati Imani na Amani walipofika kando ya Mto Kiberenge, walipata ng’ombe wakiyanywa ilhali kina DJ wakipiga mbizi tu. Kutoka kwake DJ majini mbio kwa mshangao na kumkanya alipomwana Imani akinywa maji yale ni ishara ya jinsi alivyokolea kwenye utamaduni ulioharamisha unywaji wa maji yale. Kwa hivyo, mandhari haya yanatujengea sifa ya DJ kwamba alikuwa mtamaduni. Amani Amani ni kijana kutoka Ulitima. Ndiye mjukuu wa Chichiri Hamadi na amu yake alikuwa akiitwa Yusufu Hamadi. Ni mtoto wa mama mmoja mjane ambaye jina halijatajwa kwenye utungu huu. Baada ya Amani kuajiriwa kazi ya kutunza na kukamua ng’ombe nyumbani kwa Mtemi Nasaba Bora, msimulizi anatuchorea picha ya makazi anayopewa kuishi. Inasemekana kwamba palikuwa mahali ambapo ni kibanda. Kibanda chenyewe kiliezekwa paa la nyasi na kuta zake zilikandikwa kwa udongo. Sakafu nayo ilikuwa na vibonde vibonde na kutalizwa kwa samadi ya ng’ombe. Mlango ulikuwa vipande vya madebe na dirisha la katoni. Zaidi ya hayo, msimulizi anasema kwamba alilalia kitanda cha teremka tukaze na blanketi lilikuwa fupi lenye mianya. Anasisitiza kwamba, “Lakini hakuishi pekee yake alikuwa na marafiki wake wa daima, yaani jeshi kubwa la mijipanya. Mijipanya yale yalikatalia pale licha ya juhudi zake ya kuitoa.” (KK uk. 32) Kwa mujibu wa maelezo haya, inabainika kwamba huyu ni kijana mstahamilivu. Kuishi katika mazingira kama haya na mijipanya pia kunahitaji stahamala ya hali ya juu. Imani Mandhari huwa na wajibu mkubwa kwa vile yanachangia katika kuwajengea wahusika sifa. Wakati na mahali ambapo mhusika hujikuta huathiri sifa zake kwa kiasi kikubwa (Wamitila, 2002). Imani anajikuta katika mandhari mamoja na wanandoa, Mwalimu Majisifu na mkewe Dora ambao walijaliwa watoto wanne. Wadogo wawili ni mapacha, kisha wapo wengine wawili msichana na mvulana. Msimulizi anaeleza kwamba msichana alikuwa na umri wa miaka kumi na saba na kumzidi mnuna wake na mwaka mmoja tu. Watoto wenyewe waliwapa mwalimu Majisifu na mkewe dhiki ya kuwatunza kwa sababu walikuwa wakitoka udenda mdomoni mfululizo na kwenda haja zote; kubwa na ndogo kwenye nguo zao. Nao wale mapacha walizaliwa bila uwezo wa kutembea. Kutunza watoto wenye ulemavu kama hawa kulihitaji kujitolea na kuwa na moyo. Inasimuliwa kwamba, “lakini Imani hakujikaza tu kisabuni, alikuwa na imani na ndiye aliyekuwa mtu wa kwanza kuwaonea na kuwatendea watoto hawa kama binadamu.” (KK uk. 30) Imani alijitolea kufanya kazi ya kulinda watoto hawa wa Dora na Mwalimu Majisifu kwa moyo wake wote licha ya kwamba wote walikuwa na ulemavu. Kwa hali hii, kupitia mandhari haya tunaona juhudi na upendo wa Imani. Katika kuwatumikia watoto hawa, wema wa Imani unachimuzwa. Alikuwa mwenye bidii, utu na mapenzi ya dhati kwa watoto wanaoishi na ulemavu. Majununi Majununi alikuwa mlowezi kutoka Uingereza. Mandhari kihistoria na kimaeneo yanatumiwa kuzijenga sifa na uhusika wake kwenye jumuiya ya Kidagaa Kimemwozea. Inasimuliwa kwamba alipotua Sokomkoko alijinyakulia ardhi kubwa ya kujengea makazi yake. Msimulizi anaeleza kwamba alikuwa keshasubuhiana na msichana mmoja Mfaransa kwa jina Mitchelle. Makazi yake ya kwanza yalikuwa ni hema ambayo alimwarifu mpenziwe aje aone kutoka Ufaransa. Hata hivyo, alipowasili aliudhika kutokana na taswira ya makazi hayo. Inasimuliwa kwamba aliilalamikia hali hii kwa maneno, “Monsieur Major Noon,”alisema Mitchelle.”Nasikitika sana sitakanyaga chini wayo wa mguu wangu. Jenga nyumba wacha ujuba.” (KK uk. 17) Akarudi kwao. Majununi aliendelea na kujenga nyumba yenye vyumba vinne kisha akamwarifu Mitchelle aje aione. Punde alipowasili alikataa kutoka kwenye ndege na kusema, “Monsieur Major Noon, wacha ujuba wewe ile si nyumba.” (KK uk. 17). Hatimaye, Majununi alijenga kasri, ambalo kwa sasa lilikuwa linamilikiwa na Mtemi Nasaba Bora. Alipomwandikia Mitchelle barua tena. Wakati huu alishuka chini kuona jumba lile lakini hakupendezwa na idadi ya vyumba na rangi nyekundu kwenye sakafu. Kwa hivyo, alirudi kwao Ufaransa na kumjulisha Majununi kwamba aoe mwanamke kufu yake. Kwa kuzingatia maelezo haya, inaweza kusemwa kwamba Majununi alikuwa mvumilivu na mwenye bidii. Wauguzi Mandhari ya Zahanati ya Nasaba Bora yanatumiwa kusawiri sifa za Wauguzi wakati Amani na Imani wanakipeleka kitoto Uhuru kupata matibabu baada ya kuugua. Wanapofika zahanatini inasimuliwa kwamba wanawapata Wauguzi, wakifuma fulana na kupiga zohali (KK uk. 76). Wanawaomba wakihudumie kitoto Uhuru. Hata hivyo, maombi yao yanagonga mwamba. Wauguzi wanawafanyia bezo na kukataa kukitibu kitoto Uhuru kwa sababu ilikuwa Siku Kuu ya Wazalendo. Hatimaye, wanaamua kutoka nacho huko zahanatini na kitoto hicho kinafariki njiani. Kwa mujibu wa mandhari yanayosawiriwa, mapuuza na utepetevu wa wauguzi kazini unadhihirishwa. Utepetevu ni ile hali ya kukosa bidii kazini. Licha ya kwamba wanapaswa kuwa watoa huduma msingi na muhimu, Wauguzi waliketi tu na kuendelea kupiga zohali ilhali kitoto kilikuwa kinalemewa na maradhi. Mapuuza yao yanajitokeza pale ambapo wanaendelea kufuma fulana zao badala ya kuhudumia mgonjwa. Dora Dora ni mkewe mwalimu Majisifu. Huyu ni mama aliyejaaliwa watoto wanne. Mapacha wawili wachanga pamoja na msichana mkubwa mwenye umri wa miaka kumi na saba. Mvulana anayemfuata ana umri wa miaka kumi na sita. Hata hivyo, ajabu ni kwamba watoto wake wote wanaishi na ulemavu. Kabla ya wale mapacha kuzaliwa wanandoa hawa walikaa kwa miaka kumi na mitano bila watoto wengine kwa sababu Mwalimu Majisifu hakupenda wale wanawe wawili wa mwanzo kwa vile walikuwa na ulemavu. Alikatisha uhusiano wote na mkewe. Hata hivyo, asemavyo msimulizi, “baridi ilimzidi wakati mmoja akalegeza kidogo kamba ya vikwazo vyake vya kidiplomasia. Ndipo ikasadifu kwamba Dora alipata mimba” (KK uk. 31) Watoto waliozaliwa wakawa mapacha waliokuwa na ulemavu, pia wa kutotembea. Mwalimu Majisifu alitaka kuwatupa majini lakini Dora mkewe alimzuia kwa kusema, ”Mtoto ni mtoto hata likiwa bonge la nyama. Nitawalea tu hata kama kwa kuuma meno.” (KK uk. 31) Dora anafanya kila jitihada kuwalea wale wanawe akishirikiana na Imani kwa mapenzi ya dhati japo kazi yenyewe ilikuwa ngumu sana. Wakati mwingine kazi ya kuwalea wanawe inamzidia, hususan wakati ambapo Imani anashikwa na kutiwa kwenye seli ya Mtemi Nasaba Bora kwa tuhuma za mauaji ya kitoto Uhuru. Matendo haya kwenye mandhari ya malezi ya watoto wanne wanaoishi na ulemavu yanadhihirisha kwamba Dora ana mapenzi dhati kwa wanawe wenye ulemavu. Kwa hivyo, mandhari haya yanaangaza sifa za Dora kama mama mwenye mapenzi kwa mume na watoto wake wenye ulemavu. Askari Seli ya Mtemi Nasaba Bora inaelezwa kuwa ni choo ambacho kilikuwa ni cha umma. Hiki ni chumba chenye harufu kali na ndipo Mtemi Nasaba Bora alipowafungia mahabusu wake. Miongoni mwa watu waliokuwa kwenye seli hii ni pamoja na Amani, Imani na Matuko Weye. Amani na Imani wanakamatwa kwa tuhuma za mauaji wa kitoto Uhuru. Naye Matuko Weye anakamatwa kwa madai ya kuzua rabsha katika sherehe za Siku Kuu ya Wazalendo. Kwa kuwafungia Amani, Imani na Matuko Weye kwenye choo kimoja kinachovunda kama palipo na mfu, inadhihirisha kwamba Askari walikuwa dhalimu. Isitoshe, wanasubiri Mtemi atoke ndipo wanaanza kuwafanyia “kazi” mahabusu. Askari wanafunga mlango wa seli na kuwanyaka wafungwa makofi bila huruma. Wanawaripua viboko na kuwazaba makonde na mateke mfululizo (KK uk. 89). Maelezo ya mandhari haya yanachimuza sifa hasi za Askari kama watu katili, wenye hasira na dhalimu dhidi ya wafungwa. Wafanyikazi wa Mtemi Msimulizi anatuarifu kwamba punde tu baada ya kukamatwa kwa Amani kwa tuhuma za mauaji ya kitoto Uhuru na kutiwa kwenye seli ya Mtemi Nasaba Bora, Mtemi alipikiwa chai ya mkandaa yenye sukari kidogo na kuletewa na mjakazi. Hapo ndipo alipogundua kwamba zilishapita siku tatu bila kukamwa kwa ng’ombe wake. Msimulizi anatueleza kuwa, “Hakuna hata mfanyikazi mwingine mmoja wa Mtemi aliyetaka kuhusishwa na ukamaji;waliona bora waache kazi kabisa.” (KK uk. 94) Bi. Zuhura alilazimika yeye mwenyewe kuwafungulia ndama ili wanyonye mama zao japo alikuwa na wafanyikazi katika boma lake ambao wangefanya kazi hiyo. Iliifikie kiwango cha Bi. Zuhura mwenyewe kuwafungulia ndama wanyonye, ilikuwa bayana kwamba wafanyakazi wale walikaidi agizo lake la kuwa kama wale ng’ombe. Hali hii inadhihirisha kwamba Wafanyakazi hawa walikuwa wakaidi. Fao na Dadake Amani anaeleza kwamba baada ya kutoka gerezani, aliamua siku moja kwenda kumtembelea rafiki yake Fao. Alipofika huko hakumpata. Hata hivyo alimpata dadake. Msimulizi anaeleza kwamba huyu dada alikuwa msichana aliyekuwa kazaa mtoto na hajaolewa. Hali hii ina maana kwamba alipata uja uzito nje ya ndoa. Dadake Fao na Amani walipokuwa barazani wakizungumza kiliingia kivulana kingine kidogo cha umri wa miaka mitano au sita hivi. “Hiki ni cha nani?” aliuliza Amani. “Cha Fao,” dadake Fao akajibu huku akimkonyezea Amani jicho. (KK uk. 37) Kwa mujibu wa matukio haya kwenye mandhari ya boma la kina Fao, inadhihirika kwamba Fao na dadake walikuwa waasherati. Hali hii ndiyo maana walipata watoto nje ya ndoa. Mandhari Yajengavyo Sifa za Wahusika wa Kiu Mandhari aghalabu hutekeleza wajibu mkubwa kwa kuchangia uviringaji na ujenzi wa sifa za wahusika. Baadhi ya mandhari katika riwaya ya Kiu ni pamoja na barabarani, Ukele kwake Mzee Mwinyi ambapo amesawiriwa kama bwanyenye na mkware, Selea kwake Cheusi na Bahati imesawiri hawa wahusika kama maskini, Vibyongoni nyumbani kwake Idi imemchimuza kama mkware na mwenye pupa. Vijisehemu vifuatavyo vinajadili dhima ya mandhari hayo katika ujenzi wa wahusika kama vile mzee Mwinyi, Idi, Bahati, Cheusi, na Bi. Mvita katika jumuiya ya Kiu. Mzee Mwinyi Mzee Mwinyi ndiye mhusika mkuu katika riwaya hii. Mwinyi ni babake Rehema ambaye kwa muda alikuwa akisomea Ulaya. Alikuwa anaishi maeneo ya Ukele. Mhusika huyu inasemakana kwamba alikuwa na mali chungu nzima. Kwa mfano, mandhari ya chumbani mwake, kama anavyoeleza msimulizi, “chini ya nyayo zake alikuwa amekanyaga zulia zuri ambalo thamani yake ingetosha kumfariji maskini kwa siku na miezi” (Kiu uk. 1) Zaidi ya hayo, mzee huyu alikuwa mmiliki wa gari aina ya Benzi ambalo lilikuwa likiendeshwa na dereva wake kwa jina Idi. Pia, alikuwa na kijakazi kwa jina Mwajuma ambaye ndiye alikuwa akishughulikia masuala ya mapishi na unadhifishaji wa jumba lake la kifahari. Msimulizi anatueleza zaidi kuhusu mandhari ya jumba hili kwamba, “Jumba hili kwa ndani pia lilikuwa na pambo zuri la thamani, pembe mbili za faru, bunduki mbili nzuri za kiasili zenye vitako vya mpigo wa visumari vya shaba na dhahabu”. (Kiu uk. 9) Kwa mujibu wa maelezo haya tunawezasema kwamba mzee huyu alikuwa bwanyenye au tajiri. “Ilikuwa picha ya mwanamke mwenye sura nzuri aliyeketi juu ya jiwe kando ya kijito cha maji akiwa uchi huku akichana nywele na kutabasamu.” (Kiu uk. 9) Maelezo haya yanadhihirisha wazi kwamba Mzee huyu alikuwa mkware. Idi anafanya juu chini kumwaminisha Mzee Mwinyi kwamba Bahati anampenda. Kwa hivyo, mzee huyu, hata bila simile, anachukua hundi ya shilingi elfu ishirini na kumkabidhi Idi ampelekee Bahati kama zawadi. Wakati Idi akiipokea hundi ile wote wawili, yaani Mzee Mwinyi na Idi wapo nyumbani kwake Mzee Mwinyi mwenyewe (Kiu uk. 40). Kwa kufanya mambo kwa pupa kiasi hiki bila kufikiria, ni ishara kwamba Mzee Mwinyi alikuwa mwenye pupa. Matukio ya awali, Bahati alipoenda kwake, yalikuwa ishara dhahiri kwamba Bahati hakuwa anampenda. Aliona jinsi Bahati alivyoshtuka kumwona. Alivyokataa usuhuba wake. Lakini kwa kukubali kudanganywa na Idi, alitoa hundi haraka na kumkabidhi Idi ampelekee Bahati eti kwa sababu Idi kamwambia kuwa mapenzi kati yake na Bahati yamenoga. “Ati watu husema mapenzi hayakutani, mbona yako na Bahati yamekutana? (Kiu uk. 5) Pupa ni nia ya kutaka kumaliza au kufikia mwisho wa jambo kwa haraka bila ya umakini. Haya ndiyo Mzee Mwinyi alikuwa akifanya kufuatia kusakamwa na kiu ya mapenzi. Idi Idi alikuwa dereva wa Mwinyi kwa muda mrefu. Hatimaye, anaishia kumwoa Bahati. Alikuwa akiishi katika Mtaa wa Vibyongoni. Idi ni mhusika mjanja; ujanja wake unadhihirika wakati anapomfanya tajiri wake, Mzee Mwinyi, kuamini kwamba alikuwa akipendwa na msichana kwa jina Bahati. Hata hivyo, lengo lake kuu lilikuwa kumlaghai mzee huyu mali yake. Baada ya kumshawishi Bahati kumzuzua Mzee Mwinyi kwa mapenzi ya uongo, ipo siku anaenda kwake na kumhadaa kwamba Bahati anahitaji zawadi. Mzee Mwinyi anatoa hundi ya shilingi elfu ishirini na kumkabidhi ili apelekee Bahati. Ingawa anapotoka hapo anamkabidhi Bahati hizo pesa, hii ilikuwa mojawapo ya njama zake za kumlaghai Mzee Mwinyi mali yake kupitia kwa Bahati. Kwa hivyo, mandhari haya yanachimuza sifa za Idi kama Mjanja. Ujanja ni hali ya mtu kuwa na hila au udanganyifu ili ajinufaishe binafsi. Imethibitika jinsi alivyofika kwa Mwinyi na kumdanganya, “Unakumbuka uliniambia nimtafutie Bahati nyumba?”Idi alikumbusha. “Ee! Ndiyo;je umepata? “Nimepata moja nzuri kiasi.” “Barabara!” Mwinyi akajibu. “Thamani yake shilingi elfu ishirini tu.” Idi akaongezea. “Nitolee kitabu changu cha benki.” (Kiu uk. 40) Hatimaye, Mzee Mwinyi anamkabidhi Idi hundi ya shilingi elfu ishirini. Hata hivyo, nyumba yenyewe hainunuliwi. Baada ya ndoa kati ya Bahati na Idi wanahamia mtaa wa Buraha. Hapa ndipo wanapoishi. Inapotimia miaka mitano katika ndoa, vituko vya Idi vinaanza. Alikuwa akiajiri wafanyikazi na kuwafuta kiholela. Siku moja, akitaka kumfuta kazi mmoja kati ya wafanyikazi hao, anasikika akisema, “Nimetaabika miaka mingi;sitakubali kutaabishwa na paka kama wewe!”(Kiu uk. 97) Kwa kuwaajiri na kuwafuta wafanyikazi wake kiholela, Idi anadhihirika kuwa ni mwenye pupa, asiye na shukrani wala subira. Msimulizi anasema kwamba ipo siku Bahati alimsikiliza mumewe akiimba usiku. Alipoamka na kuchungulia kupitia kwa dirisha, alimwona amekaa juu ya mdomo wa gari ameegemea kioo na chupa moja tupu ilikuwa chini juu ya mchanga chupa nyingine yenye kinywaji; pombe hasa, ilikuwa juu ya mdomo wa gari kati ya mapaja yake (Kiu uk. 114). Haya maelezo ya mandhari yanahihirisha kwamba Idi alikuwa mlevi. Bahati Bahati ni mkewe Idi na mwanao Cheusi na Jaku. Bahati ndiye anyetumiwa na mumewe Idi kumlaghai Mzee Mwinyi mali yake kabla waoane. Msichana huyu alilelewa na mamake Cheusi baada ya babake, Jaku, kupotelea Kongo. Msimulizi anaeleza kwamba, kwa kina Bahati kulikuwa Mtaa wa Selea, ambapo walikuwa wanaishi katika nyumba ambayo ilikuwa imezeeka sana. Nyumba yenyewe inaelezwa kuwa, “Si kuta, si milango, si paa, vyote vilionekana mfano wa kizee anayeomba mauti palikuwa na vibaraza viwili kimoja cha kushoto kimebomoka.” (Kiu uk. 18) Mandhari yanayosawiriwa hapa yanaasharia umaskini ambao wanafamilia hii walikuwa wanapitia. Kwa hivyo, ni vyema kusema kwamba Bahati alikuwa maskini. Bahati anarejelea kipindi cha miaka mitano anapomhadithia Mwajuma masaibu aliyopitia katika ndoa yake na Idi. Anamwambia kuwa, “Miaka mitano ikapita na miaka mitano si wakati mfupi kwa mwanadamu ambaye kila nukta ya uhai wake umejaa vituko vya namna kwa namna.” (Kiu kur. 94-95) Haya maelezo ya mandhari yanapoangaziwa yanatuonyesha kwamba Bahati na Idi walioana miaka mitano iliyopita na maisha yao kama wanandoa yalijaa masaibu mengi. Idi alibadilika na kuingilia ulevi, anasa, uasherati na fujo. Ndoa yao ilikosa amani. Kwa hivyo, masimulizi haya yanachimuza sifa ya mhusika Bahati kama mvumilivu. Anavumilia mateso katika ndoa yake na Idi. Msimulizi anaeleza kwamba Bahati alifululiza moja kwa moja mpaka mtaa wa Vibyongoni,Bahati anapofika nyumbani kwa Idi, Idi anamnong’onezea kwamba anajua amekuja kuomba msamaha na kukubali kushirikiana naye kwa hali na mali. Bahati anatikisa kichwa kama ishara ya kukubaliana naye. Inasimuliwa kwamba, “Ndipo Idi alimshika na kumtupa kitandani na kisha wakafanya mahaba kimya kwa kitambo” (Kiu uk. 33) Mandhari ya nyumba ya Idi yamewapa mazingira ya siri. Mahali pa kuzini bila kuonekana wala yeyote kujua na hivyo kuikuza sifa hasi ya Bahati kama mwanamke mzinifu. Msimulizi pia anatudokezea kwamba, “Siku ya tatu, mnamo saa nne za asubuhi, Bahati alishikwa na hamu ya kutaka kumwona Idi. Akaingia chumbani mwake (kule kwao Selea) na kutoa picha ya Idi aliyokuwa nayo kisha akakaa kitandani kuitazama. Sura yake Idi ikamwingia moyoni.” (Kiu uk. 30) Kwa mujibu wa maelezo haya tunaweza kusema kwamba mandhari haya ya kiwakati na kimaeneo yamechangia pakubwa katika kutubainishia kwamba Bahati alikuwa akimpenda Idi na kwamba alikuwa hata na picha yake kwao ili kuitazama kila anapompeza. Kwa hivyo, alikuwa mwenye mapenzi ya dhati. Cheusi Cheusi ni mamake Bahati na mkewe Jaku. Anaishi Selea na mwanawe Bahati baada ya mumewe Jaku kupotelea Kongo. Inasimuliwa kwamba waliishi katika nyumba duni ambayo ilikuwa imezeeka; milango yenye kelele ikifunguliwa. Ndani ya nyumba yenyewe mlikuwa na mtungi wa maji unaovuja na kata yake ya kifuu cha nazi. Ndani hapakuwa na kiti cha kukalia ila mbuzi ya kukunia nazi. Chai iliyopikwa siku moja asubuhi ilikuwa ya mkandaa. Ilinywewa na mhogo wa kutokosa (Kiu uk. 23). Maelezo haya ya mandhari ya nyumba na chumba hiki yanachimuza sifa ya Cheusi kama maskini. Bi. Mvita Bi. Mvita ni shoga mkubwa wa Cheusi, mamake Bahati. Msimulizi anaeleza kwamba Bi. Mvita alipenda kuendeleza shughuli za arusi kwa mila za kizamani za Kiswahili na kwamba hakuna vile harusi ya mwanawe ingeendeshwa bila uwepo wa shoga yake, Bi. Mvita. Inasimuliwa, “Jioni unyago ulianza. Wapigaji walikuwa uani na wachezaji waliojifunga vibwebwe, wanawake, vijana waliwazunguka wapigaji mirindimo ya msondo ikavuma hata kuta za kijumba kile zikavuma na kuwa sehemu ya ngoma.” (Kiu Kur. 82-83) Kisha Bahati alibebwa mgongoni mwa Bi. Mvita na kupelekwa nje ya nyumba yao halafu Idi akafika na kulakiwa kwa shangwe. Baadaye, akaja Shehe Baraka akawafunganisha ndoa kwa itikadi za dini. Matukio ambayo yaliendelea hapa katika nyumba ya kina Bahati, chini ya uelekezi wa Bi. Mvita ni dhihirisho kwamba alikuwa mtamaduni. Kwa ujumla, imethibitika kwamba mandhari yana michango kabambe katika kukuza sifa za wahusika mbalimbali. Kupitia jinsi mandhari yalivyosawiriwa na watunzi hawa, kuna uhusiano wa moja kwa moja kati ya sifa za wahusika wanaowasilishwa kwenye mazingira yanayohusika. HITIMISHO Uchambuzi wa usawiri wa mandhari umethibitisha mchango na uhusiano uliopo baina yake na usukaji wa sifa za wahusika kwenye riwaya mbili zilizochunguzwa. Uchanganuzi wa data umedhihirisha kwamba aina mbalimbali za mandhari - kijiografia na kihistoria, yanasuka na kukuza sifa za wahusika kwenye hadithi zisimuliwazo. Kwa hivyo, inahalisi kuhitimisha kwamba mandhari kwenye utungo wowote wa kifasihi ni kiungo muhimu kwa msanii yeyote anayepania kutunga sanaa yenye mnato na ustadi wa kipekee. Kutokana na uchunguzi huu, inapendekezwa kwamba tafiti za baadaye zizamie masuala kama vile: mandhari yakuzavyo vipengele vinginevyo vya fani katika riwaya hizi au nyinginezo; pamoja na mchango wa mandhari kwa ukuzaji wa ploti, wahusika na maudhui katika tanzu nyinginezo kama ushairi, tamthilia, novela na hadithi fupi kwa kutumia nadharia tofauti. 