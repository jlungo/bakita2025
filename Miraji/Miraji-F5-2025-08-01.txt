HOTUBA YA WAZIRI WA KILIMO CHAKULA NA USHIRIKA MHESHIMIWA MHANDISI CHRISTOPHER KAJORO CHIZA (MB) AKIWASILISHA BUNGENI MAKADIRIO YA MAPATO NA MATUMIZI YA FEDHA YA WIZARA YA KILIMO CHAKULA NA USHIRIKA KWA MWAKA 2012/2013.
Wizara ya kilimo.
UTANGULIZI Mheshimiwa Spika, naomba kutoa hoja kwamba Bunge lako Tukufu baada ya kuzingatia taarifa iliyowasilishwa hapa Bungeni leo na Mwenyekiti wa Kamati ya Bunge ya Kudumu ya Kilimo Mifugo na Maji inayohusu Wizara ya Kilimo Chakula na Ushirika, sasa lijadili na kukubali kupitisha Makadirio ya Matumizi ya Kawaida na ya Maendeleo ya Wizara ya Kilimo Chakula na Ushirika kwa mwaka wa Fedha wa 2012/2013. Mheshimiwa Spika, awali ya yote ninamshukuru Mwenyezi Mungu kwa kutuwezesha kufikia siku ya leo tukiwa na afya njema ili tuweze kujadili bajeti hii kwa ajili ya maendeleo ya Watanzania ambao wengi wao ni wakulima. Napenda pia kutumia fursa hii kumshukuru Rais wa Jamhuri ya Muungano wa Tanzania Mhe. Dkt. Jakaya Mrisho Kikwete kwa kuniteua kuwa Waziri wa Kilimo Chakula na Ushirika. Uteuzi huu umeonesha imani yake kwangu. Napenda kutumia fursa hii kumuahidi Mhe. Rais, Waheshimiwa Wabunge, Wakulima na Watanzania wote kwamba nitatumia uwezo wangu wote kwa uaminifu na uadilifu kuhakikisha kwamba rasilimali zinazotengwa kwa ajili ya Sekta hii zinawafikia wakulima wetu ili wazalishe mazao na kupata bei nzuri. Aidha, nawapongeza Waheshimiwa Mawaziri na Naibu Mawaziri walioteuliwa hivi karibuni na Mhe. Rais kuongoza Wizara mbalimbali. Kipekee nampongeza Mhe. Adam Kighoma Malima (Mb) kwa kuteuliwa kuwa Naibu Waziri wa Wizara ya Kilimo Chakula na Ushirika, namuahidi ushirikiano katika kuendeleza kilimo nchini. Mheshimiwa Spika, nampongeza Mhe. Rais wa Jamhuri ya Muungano wa Tanzania kwa kutoa msukumo wa pekee katika kuendeleza Sekta ya Kilimo. Msukumo huo umeoneshwa dhahiri katika shughuli zake mbalimbali mathalan, uzinduzi wa Mpango wa Uwekezaji katika Sekta ya Kilimo (Tanzania Agriculture and Food Security Investiment Plan – TAFSIP) uliofanyika tarehe 8 Novemba, 2011 ambao unalenga kutekeleza Mpango Kabambe wa Maendeleo ya Kilimo Afrika. Mheshimiwa Spika, namshukuru pia Mhe. Rais kwa kuzindua mkutano wa Mawaziri wa kilimo wa nchi saba za umoja wa Grow Africa uliofanyika jijini Dar es Salaam tarehe 16 na 17 Februari 2012; kushiriki kwenye mkutano wa uwekezaji katika kilimo barani Afrika (Grow Africa Investment Forum) uliofanyika tarehe 8 na 9 Mei, 2012, Addis Ababa, Ethiopia; na kushiriki katika mikutano ya nchi tajiri duniani (G8) iliyofanyika tarehe 18 na 19 Mei 2012, huko Washington na Camp David, Marekani. Kutokana na jitihada zinazooneshwa na Mhe. Rais na mipango mizuri katika kuendeleza kilimo aliyoiwasilisha kwenye mikutano hiyo, Washirika wa Maendeleo walivutiwa na waliahidi kuipatia Tanzania Dola za Kimarekani milioni 897 kwa kipindi cha miaka mitatu kuanzia mwaka 2013. Fedha hizo zitatumika katika kuendeleza miundombinu ya kusaidia kilimo hususan umwagiliaji, masoko, usindikaji na usafirishaji wa pembejeo na mazao. Mheshimiwa Spika, nampongeza Mhe. Rais kwa kuelezea mipango ya uwekezaji katika kilimo iliyoeleweka vizuri na hivyo kuwezesha Washirika wa Maendeleo kutupatia kiasi hicho kikubwa cha fedha ambacho hatujawahi kupata katika miaka ya karibuni. Aidha, katika kuonesha umuhimu wa Ushirika nchini, Mhe. Rais alizindua maadhimisho ya mwaka wa Kimataifa wa Ushirika na ujenzi wa jengo la Ushirika tarehe 20 Machi, 2012. Katika maadhimisho hayo, Mhe. Rais alituasa tuimarishe uanzishwaji na uendelezwaji wa Vyama vya Ushirika vinavyoendeshwa kwa kutumia misingi ya uongozi bora, demokrasia, uwajibikaji, uwazi na usawa. Mheshimiwa Spika, napenda kumpongeza Makamu wa Rais, Mhe. Dkt. Mohamed Gharib Bilal ambaye amekuwa akifanya ziara mikoani kuona shughuli za kilimo na maendeleo kwa ujumla na kutoa maelekezo mbalimbali ya namna ya kuendeleza kilimo. Katika ziara hizo, Mhe. Makamu wa Rais amekuwa akisisitiza umuhimu wa kilimo endelevu na kinachozingatia hifadhi ya mazingira. Maelekezo hayo yamezingatiwa katika utekelezaji wa majukumu ya Wizara ili kuharakisha maendeleo ya kilimo nchini yanayolenga kuongeza usalama wa chakula na kupunguza umaskini. Mheshimiwa Spika, napenda pia kutumia fursa hii kumshukuru Waziri Mkuu wa Jamhuri ya Muungano wa Tanzania, Mhe. Mizengo Kayanza Peter Pinda (Mb) almaaruf Mtoto wa Mkulima kwa kutumia muda wake mwingi kuhamasisha na kutoa maelekezo yenye lengo la kuongeza uzalishaji na tija katika kilimo. Mheshimiwa Spika, sisi wote ni mashahidi wa umahiri wa Mheshimiwa Waziri Mkuu katika kufafanua na kujibu hoja za kilimo katika kipindi cha maswali ya papo kwa papo kwa Waziri Mkuu ndani ya Bunge lako tukufu. Maelekezo yake yamezingatiwa katika utekelezaji wa mipango ya Wizara. Mheshimiwa Spika, napenda kukupongeza wewe mwenyewe, Naibu Spika na Wenyeviti kwa jinsi mnavyoliongoza Bunge letu tukufu kwa umahiri mkubwa. Uongozi wenu ndio umetufikisha hapa ambapo hadi hivi sasa Bunge letu halina migogoro yoyote. Mheshimiwa Spika, napenda kutumia fursa hii kuwapongeza Waheshimiwa Janet Zebedayo Mbene (Mb), James Francis Mbatia (Mb), Saada Mkuya Salum (Mb) na Profesa Sospeter Mwijarubi Muhongo (Mb) kwa kuteuliwa na Mhe. Rais kuwa Wabunge wa Bunge letu Tukufu la Jamhuri ya Muungano wa Tanzania. Aidha, nawapongeza Waheshimiwa Alhaji Adam Omar Kimbisa (Mb), Charles Makongoro Nyerere (Mb), Shy-Rose Sadruddin Bhanji (Mb), Anjela Charles Kizigha (Mb), Abdallah Alli Hassan Mwinyi (Mb), Maryam Yahaya Ussi (Mb), Twaha Issa Taslima (Mb), Nderakindo Perpetua Kessy (Mb) na Bernard Msomi Marunya (Mb) kwa kuchaguliwa kuwa Wabunge wa Bunge la Afrika Mashariki. Ni matarajio yangu kuwa watatumia fursa hiyo kulinda maslahi ya kilimo nchini. Mheshimiwa Spika, mwaka 2011/2012 Bunge lako Tukufu lilipata misiba ya kuondokewa na Waheshimiwa Khamis Mussa Silima aliyekuwa Mbunge wa Uzini – Zanzibar (CCM), Jeremiah Solomon Sumari aliyekuwa Mbunge wa Arumeru Mashariki (CCM), Salum Amour Matondoo aliyekuwa Mbunge wa Bububu – Zanzibar (CCM) na Regia Estilatus Mtema aliyekuwa Mbunge wa Viti Maalum (CHADEMA). Nawapa pole ndugu, jamaa na marafiki wa familia za marehemu hao. Mwenyezi Mungu azilaze roho za marehemu mahali pema peponi. Amina. Mheshimiwa Spika, napenda kuwashukuru wajumbe wa Kamati ya Bunge ya Kudumu ya Kilimo Mifugo na Maji chini ya Mwenyekiti wake Mheshimiwa Profesa David Homeli Mwakyusa, Mbunge wa Rungwe Magharibi kwa maoni, ushauri na ushirikiano mkubwa walioutoa na ambao wameendelea kuutoa wakati wa maandalizi ya bajeti ya Wizara yangu kwa mwaka 2012/2013. Naishukuru Kamati kwa kuipokea na kuifanyia uchambuzi wa kina taarifa ya utekelezaji ya Wizara ya Kilimo Chakula na Ushirika ya mwaka 2011/2012 na Makadirio ya Mapato na Matumizi ya mwaka 2012/2013 katika vikao vyake vilivyofanyika Dar es Salaam tarehe 07 na 08 Juni 2012 na Dodoma tarehe 13 Juni 2012. Napenda kulihakikishia Bunge lako Tukufu kwamba, maoni, ushauri na mapendekezo yaliyotolewa yamezingatiwa katika bajeti hii. Mheshimiwa Spika, natoa shukrani na pongezi za pekee kwa wananchi wa Jimbo langu la Buyungu kwa ushirikiano wanaoendelea kunipa katika kipindi chote cha kuwawakilisha hapa Bungeni. Aidha, nawapongeza kwa juhudi wanazofanya katika kujiletea maendeleo. Napenda kwa niaba yao kumshukuru Mhe. Rais kwa kutupatia eneo jipya la utawala kwa kuanzisha Wilaya mpya ya Kakonko. Nawaahidi kuwa tutashirikiana kuijenga Wilaya yetu mpya na kuondoa kero za Wananchi. Mheshimiwa Spika, nitumie fursa kwa mara nyingine tena kuwapongeza Waziri Mkuu Mhe. Mizengo Kayanza Peter Pinda (Mb), Waziri wa Nchi Ofisi ya Rais Mahusiano na Uratibu, Mhe. Stephen Masato Wasira (Mb) na Waziri wa Fedha, Mhe. Dkt. William Augustao Mgimwa (Mb) kwa hotuba zao zilizotoa ufafanuzi kuhusu hali ya uchumi kwa mwaka 2011, Mpango wa Maendeleo wa Taifa kwa mwaka 2012/2013 na Makadirio ya Mapato na Matumizi kwa mwaka 2012/2013 ambazo zimeelezea kwa muhtasari hali ya kilimo chetu kilivyo hivi sasa na mwelekeo kwa mwaka ujao. HALI YA KILIMO NA USHIRIKA NCHINI Hali ya Kilimo Mheshimiwa Spika, Sekta ya Kilimo ni moja ya Sekta muhimu katika uchumi na maendeleo ya nchi yetu kwa kuwa inatoa ajira kwa asilimia 75 ya Watanzania na inachangia wastani wa asilimia 95 ya chakula kinachopatikana nchini kwa miaka yenye mvua za kutosha. Katika mwaka 2011 Sekta ya Kilimo ilichangia asilimia 23.7 ya Pato la Taifa. Mheshimiwa Spika, kiwango cha ukuaji wa kilimo kimekuwa kikipanda na kushuka kulingana na hali ya hewa na matumizi ya pembejeo za kilimo. Katika mwaka 2011, Sekta ya Kilimo ilikua kwa asilimia 3.6 ikilinganishwa na asilimia 4.2 mwaka 2010. Katika ukuaji huo mchango wa mazao ulikuwa asilimia 3.5 ikilinganishwa na asilimia 4.4 ya mwaka 2010. Mchango wa mifugo ulikuwa asilimia 3.9 ikilinganishwa na asilimia 3.4 ya mwaka 2010; ukuaji wa misitu na uwindaji ulikuwa asilimia 3.5 ikilinganishwa na asilimia 4.1 ya mwaka 2010. Sababu kubwa ya kushuka kwa ukuaji wa Sekta ndogo ya mazao ilikuwa ni ukame ulioikumba mikoa ya Tanga, Lindi, Mtwara, Pwani, Manyara, Singida, Dodoma, Tabora, Kigoma Kaskazini, Shinyanga na Kilimanjaro katika mwaka 2010/2011. Mheshimiwa Spika, ukuaji wa Sekta ya Kilimo bado ni mdogo ikilinganishwa na lengo la ukuaji wa asilimia 6 ulioainishwa katika Mpango wa Maendeleo wa Miaka Mitano (2011/2012 – 2015/2016). Ukuaji huo mdogo, unachangiwa na uwekezaji mdogo. Kutokana na hali hiyo, Serikali ilianza kutekeleza Programu ya Kuendeleza Sekta ya Kilimo (Agricultural Sector Development Programme - ASDP) kuanzia mwaka 2006 ambayo inalenga kuleta mageuzi katika Sekta hiyo. Katika kutekeleza programu hiyo, mkazo umewekwa katika kuongeza upatikanaji na matumizi ya pembejeo kupitia mpango wa ruzuku; kuboresha utafiti wa mazao; kuboresha huduma za ugani kwa kuongeza idadi ya wagani na mashamba darasa; kuongeza matumizi ya zana bora za kilimo; kuendeleza kilimo cha umwagiliaji; na kudhibiti milipuko ya magonjwa na visumbufu vya mimea. Utekelezaji wa ASDP katika ngazi ya Halmashauri unafanyika kupitia Mipango ya Maendeleo ya Kilimo ya Wilaya (District Agricultural Development Plans – DADPs) na Mradi wa Uwekezaji katika Sekta ya Kilimo Wilayani (District Agricultural Sector Investment Project – DASIP). Juhudi nyingine ni pamoja na kuendeleza masoko ya mazao kupitia Programu ya Miundombinu ya Masoko, Uongezaji Thamani Mazao na Huduma za Kifedha Vijijini (Marketing Infrastructure Value Addition and Rural Finance Program – MIVARF) na uanzishwaji wa Stakabadhi za Maghala. Mheshimiwa Spika, pamoja na juhudi hizo, ambazo kwa kiasi kikubwa zimekuwa zikigharamiwa na Serikali na wadau wa maendeleo, Serikali imedhamiria pia kuvutia uwekezaji wa Sekta Binafsi katika kilimo ili kiwe cha kibiashara kama ilivyoainishwa katika nguzo ya pili ya KILIMO KWANZA. Ushirikishwaji wa Sekta Binafsi umeanza kutekelezwa kupitia Mpango wa Kukuza Kilimo katika Ukanda wa Kusini mwa Tanzania (Southern Agricultural Growth Corridor of Tanzania – SAGCOT). Mpango huo unalenga kuvutia uwekezaji katika kilimo kwa ushirikiano baina ya wakulima wakubwa na wadogo katika maeneo husika. Hali ya Ushirika Mheshimiwa Spika, Ushirika ni muhimu katika kuunganisha nguvu za wananchi ili kuleta maendeleo ya kiuchumi na kijamii kupitia Vyama vya Ushirika vinavyomilikiwa na kusimamiwa kwa mujibu wa maadili na misingi ya Ushirika inayotambuliwa kimataifa. Manufaa ya Ushirika ni pamoja na kuwezesha wanachama kununua pembejeo za kilimo na mifugo kwa gharama nafuu, kusindika mazao na kutafuta masoko yenye bei kubwa ndani na nje ya nchi. Ushirika unawezesha wanachama kupata huduma za kifedha kama vile uwekaji akiba, kupewa mikopo na ushauri pamoja na makazi bora. Mheshimiwa Spika, Ushirika umeendelea kuimarika chini ya Programu Kabambe ya Mageuzi na Modenaizesheni ya Ushirika nchini (Cooperative Reform and Modernization Program – CRMP) ambapo idadi ya Vyama vya Ushirika imeongezeka kutoka 9,397 mwaka 2011 hadi 9,769 mwezi Juni 2012 (Kiambatisho Na. 1). Aidha, wanachama wa Vyama vya Ushirika waliongezeka kutoka 2,244,727 mwaka 2010/2011 hadi 2,396,001 mwaka 2011/2012. Idadi ya SACCOS pia iliongezeka kutoka 5,251 hadi 5,424 na wanachama wake waliongezeka kutoka 917,889 hadi 1,059,213; hisa, akiba na amana za wanachama ziliongezeka kutoka Shilingi bilioni 236.8 hadi bilioni 409.95 sawa na ongezeko la asilimia 73.1 (Kiambatisho Na. 2). Aidha, mikopo yenye thamani ya Shilingi bilioni 703.3 ilitolewa kwa ajili ya shughuli za biashara na kilimo. Mheshimiwa Spika, pamoja na mafanikio yaliyopatikana, Ushirika bado unakabiliwa na changamoto kubwa ya baadhi ya viongozi na watendaji wa Vyama vya Ushirika kukosa uaminifu, uwezo na kutowajibika katika kutekeleza majukumu yao ipasavyo. Hali hii inasababisha vyama kushindwa kukidhi mahitaji ya wanachama wake na jamii kwa ujumla. Changamoto nyingine ni idadi ndogo ya Maafisa Ushirika ikilinganishwa na idadi ya vyama na hivyo kusababisha kukosekana kwa usimamizi na utoaji wa huduma kama vile mafunzo na ukaguzi. Wizara inaendelea kukabiliana na changamoto hizo ikiwa ni pamoja na kuimarisha usimamizi kwa kuongeza ukaguzi wa vyama, kuwajengea uwezo viongozi na kutoa mafunzo kwa wanachama kuhusu haki na wajibu wao; na kuajiri Maafisa Ushirika katika Halmashauri na Wizara. Natoa wito kwa wananchi kujiunga na kuendeleza Vyama vya Ushirika katika sekta mbalimbali za uchumi kwa manufaa yao. Hali ya Chakula Uzalishaji na Upatikanaji wa Chakula Mheshimiwa Spika, katika mwaka 2011/2012, hali ya chakula nchini ilikuwa ya kuridhisha kutokana na uzalishaji mzuri wa mazao ya chakula katika msimu wa 2010/2011. Tathmini ya uvunaji wa mazao ya chakula kwa mwaka 2010/2011 na upatikanaji wa chakula kwa mwaka 2011/2012, iliyofanywa mwezi Desemba 2011 ilionesha kuwa uzalishaji wa mazao ya chakula kwa ujumla katika msimu huo ulifikia tani milioni 12.972 zikiwemo tani milioni 7.033 za nafaka na tani milioni 5.939 za mazao mengine. Uzalishaji huo ulitosheleza mahitaji ya chakula ya tani milioni 11.532 kwa mwaka 2011/2012 na kuwepo kwa ziada ya tani milioni 1.440. Mheshimiwa Spika, pamoja na hali hiyo nzuri, kulikuwepo na maeneo yenye upungufu. Tathmini za kina za hali ya chakula na lishe zilizofanyika mwezi Septemba 2011 na mwezi Machi 2012, zilibaini kuwa watu 1,062,516 katika Halmashauri 52 za mikoa 15 ya Arusha, Kilimanjaro, Tabora, Shinyanga, Mwanza, Kagera, Tanga, Pwani, Mtwara, Manyara, Iringa, Dodoma, Singida, Mara na Mbeya walikuwa na upungufu wa chakula na walihitaji tani 38,843 za chakula cha msaada kati ya mwezi Oktoba na Desemba 2011, na watu 1,231,436 katika Halmashauri 28 za mikoa 11 ya Arusha, Kilimanjaro, Tabora, Shinyanga, Mwanza, Kagera, Tanga, Pwani, Mtwara, Manyara na Iringa walihitaji tani 29,554 za chakula cha msaada kati ya mwezi Mei na Juni 2012. Serikali iliidhinisha kutengwa na kutolewa chakula cha msaada tani 68,397 kwa wananchi hao ambapo hadi tarehe 27 Juni 2012, jumla ya tani 67,131.166 za mahindi zilikuwa zimechukuliwa na Halmashauri husika kutoka Wakala wa Taifa wa Hifadhi ya Chakula (National Food Reserve Agency – NFRA) kwa ajili ya kusambazwa kwa walengwa. Mheshimiwa Spika, Jiji la Dar es Salaam linalokadiriwa kuwa na wakazi takriban milioni nne (4) linahitaji wastani wa tani 250 za mahindi kwa siku. Kiasi hicho cha mahitaji ni kikubwa na kinaweza kutoa mchango mkubwa katika mfumuko wa bei iwapo kutatokea upungufu. Kutokana na upungufu wa mvua za vuli uliojitokeza katika robo ya nne ya mwaka 2010/2011 pamoja na upungufu wa chakula katika nchi za Somalia, Sudan ya Kusini na Kenya, upatikanaji wa mahindi katika Jiji la Dar es Salaam ulipungua na kusababisha bei za mahindi kupanda. Kwa kuona hilo, Serikali iliamua kuuza sehemu ya mahindi kutoka Wakala wa Taifa wa Hifadhi ya Chakula (National Food Reserve Agency – NFRA) katika soko kwa lengo la kupunguza mfumuko wa bei, ambapo Jiji la Dar es Salaam liligawiwa tani 18,894.623. Hadi tarehe 30 Juni 2012, jumla ya tani 16,957.821 zilikuwa zimechukuliwa. Hali hiyo ilisaidia kupunguza bei ya unga wa mahindi kutoka wastani wa Shilingi 1,500 hadi Shilingi 900 kwa kilo. Mheshimiwa Spika, jumla ya tani 22,500 za mahindi zilitengwa kati ya mwezi Mei na Juni 2012 kwa masoko ya mijini katika mikoa 14 ya Arusha (2,000), Kilimanjaro (900), Manyara (200), Shinyanga (5,000), Kagera (2,800), Tabora (3,000), Mwanza (3,000), Tanga (500), Pwani (2,500), Mtwara (500), Iringa (600), Dodoma (500), Singida (500) na Rukwa (1,000). Hadi tarehe 30 Juni 2012, mikoa 9 ya Arusha, Kilimanjaro, Iringa, Shinyanga, Mtwara, Dodoma, Singida, Pwani na Tanga ilikuwa imechukua tani 8,325.40 kutoka maghala ya NFRA kwa ajili ya kusaga na kuuza unga kwa wananchi kwa bei elekezi zilizopangwa na mikoa husika. Kutokana na jitihada hizo bei ya unga ilishuka kutoka wastani wa Shilingi 1,300 hadi 800 kwa kilo. Matarajio ya Hali ya Chakula Mwaka 2012/2013 Mheshimiwa Spika, mwezi Juni 2012, Wizara kwa kushirikiana na Sekretarieti za Mikoa na Halmashauri za Wilaya Tanzania Bara ilifanya Tathmini ya Awali ya hali ya uzalishaji wa mazao ya chakula na utabiri wa hali ya chakula kwa mwaka 2012/2013. Matokeo ya tathmini hiyo yanaonesha kwamba uzalishaji wa mazao ya chakula utafikia tani 13,572,804 ikilinganishwa na mahitaji ya chakula yanayokadiriwa kuwa tani 11,990,115 kwa mwaka 2012/2013. Taifa linatarajia kujitosheleza kwa chakula kwa asilimia 113 na hivyo kuwa na ziada ya tani 1,582,690 (Kiambatisho Na. 3). Tathmini hiyo ilibaini kuwepo na ziada ya chakula katika mikoa nane (8) ya Iringa, Rukwa, Mbeya, Kagera, Mtwara, Kigoma, Ruvuma na Morogoro; utoshelevu katika mikoa saba (7) ya Pwani, Mara, Tanga, Lindi, Mwanza, Singida na Dodoma; na uhaba katika mikoa sita (6) ya Shinyanga, Tabora, Arusha, Kilimanjaro, Manyara na Dar es Salaam. Mheshimiwa Spika, uzalishaji wa nafaka kwa msimu wa kilimo 2011/2012 unatarajiwa kufikia tani 7,558,342 wakati mahitaji ni tani 7,551,244 na hivyo kuwepo ziada ya tani 7,097 za nafaka. Aidha, uzalishaji wa mazao ya chakula yasiyo nafaka (viazi, muhogo, ndizi, maharagwe, n.k.) unatarajiwa kuwa tani 6,014,463 wakati mahitaji ni tani 4,438,870 hivyo kuwepo ziada ya tani 1,575,592. Tathmini imebainisha pia kuwepo kwa upungufu wa chakula katika baadhi ya maeneo katika Wilaya 63 (Kiambatisho Na. 4). Hali ya Chakula Duniani na Nchi Jirani Mheshimiwa Spika, taarifa ya Shirika la Chakula na Kilimo la Umoja wa Mataifa (Food and Agriculture Organisation - FAO) iliyotolewa mwezi Juni 2012, inaonesha kuwa katika mwaka 2011/2012, uzalishaji wa nafaka duniani unatazamiwa kuongezeka kwa asilimia 3.2. Jumla ya tani bilioni 2.42 za nafaka zitazalishwa ikilinganishwa na matumizi ya nafaka ya tani bilioni 2.38 kwa mwaka 2012/2013, matumizi ya nafaka kwa ajili ya chakula cha mifugo yataongezeka kwa asilimia 3.8 wakati matumizi ya chakula yanatazamiwa kuongezeka kwa asilimia moja (1). Akiba ya nafaka duniani inatazamiwa kuongezeka kwa tani milioni 36 na kufikia tani milioni 548 sawa na ongezeko la asilimia saba (7) kutoka kiwango cha mwaka jana. Mheshimiwa Spika, pamoja na ongezeko la uzalishaji wa mazao ya chakula duniani, uzalishaji wa mazao ya chakula katika nchi 36 zenye kipato cha chini unatazamiwa kupungua na hivyo kusababisha upungufu wa chakula kwa viwango mbalimbali kwa mwaka 2012/2013. Kwa ujumla nchi nyingi za Afrika Mashariki na Kusini mwa Afrika hususan, Burundi, Congo (DRC), Kenya, Sudan ya Kusini, Somalia, Madagascar, Malawi na Msumbiji zinatazamiwa kuwa na upungufu wa chakula kutokana na ukame, mafuriko na vita vya wenyewe kwa wenyewe. Kutokana na upungufu huo, bei za vyakula katika nchi hizo zinatarajiwa kupanda. Hali hiyo inaweza kuathiri upatikanaji wa chakula nchini na hivyo kusababisha bei kupanda. Hatua za Kukabiliana na Upungufu wa Chakula Nchini Mheshimiwa Spika, ili kukabiliana na upungufu wa chakula unaoweza kujitokeza kutokana na mahitaji ya chakula katika soko la ndani na nchi jirani, Serikali inachukua hatua zifuatazo:- i. Kuiwezesha NFRA kununua tani 200,000 za nafaka katika msimu wa ununuzi wa 2012/2013 kutoka kwa wakulima wa mikoa iliyozalisha ziada ya Rukwa, Iringa, Mbeya na Ruvuma; ii. Kuhamisha tani 100,000 za akiba ya nafaka iliyopo kwenye maghala yenye ziada ya chakula kwenda kwenye maghala ya mikoa yenye upungufu wa chakula. Hatua hiyo itaiwezesha Serikali kukabiliana na upungufu wa chakula na mahitaji mengine ya soko kwa haraka zaidi na pia itatoa nafasi ya kuhifadhi nafaka zitakazonunuliwa msimu wa ununuzi wa 2012/2013; na iii. Kuhimiza wakulima kujiwekea akiba ya chakula cha kutosha kwa ajili ya mahitaji ya kaya zao na kuuza ziada tu. Mheshimiwa Spika, ili kupata ufumbuzi wa muda mrefu wa tatizo la upungufu wa chakula hususan mikoa ya Shinyanga, Arusha, Manyara, Tabora, Kilimanjaro, Dodoma na Singida ambayo huathirika na ukame wa mara kwa mara, Wizara yangu itaendelea kuwekeza katika miundombinu ya umwagiliaji pamoja na mabwawa ya kuvuna maji ya mvua kwa ajili ya umwagiliaji, mifugo na matumizi mengine.Wizara pia itahamasisha uwekezaji na matumizi ya teknolojia za umwagiliaji zinazotumia maji kwa ufanisi. Aidha, Wizara itaendelea kuhamasisha wakulima kutumia mbegu bora za mazao yanayostahimili ukame kama vile mtama, uwele, ulezi, choroko na alizeti. Wizara pia itahamasisha matumizi ya matrekta katika maeneo yenye ardhi ngumu ili maandalizi ya mashamba yafanyike kwa wakati kuwahi msimu wa kilimo. Mheshimiwa Spika, pamoja na mkoa wa Tanga kuonesha kujitosheleza kwa chakula kwa asilimia 114, baadhi ya maeneo katika mkoa huo yana upungufu wa chakula. Hali hiyo kwa kiasi kikubwa inasababishwa na kipato kidogo kwa baadhi ya wananchi waliokuwa wakitegemea ajira kutoka kwenye viwanda na mashamba ya mkonge ambayo sasa hayazalishi. Aidha, baadhi ya wakulima walipata fursa ya kupanda mazao ya chakula hususan mahindi na maharagwe kwenye mashamba ya mkonge fursa ambayo kwa sasa imepungua. Mheshimiwa Spika, katika kukabiliana na changamoto hiyo, katika mwaka 2011/2012, Wizara yangu iliunda kikosi kazi cha kutathmini mashamba ya mkonge ambayo hayaendelezwi. Tayari kikosi kazi kimetathmini mashamba 32 kati ya 62. Katika mwaka 2012/2013 kazi hiyo itakamilishwa na wataobainika kukiuka masharti ya uwekezaji watachukuliwa hatua ikiwa ni pamoja na kupendekeza kwa Mamlaka husika kufuta hatimiliki za mashamba hayo ili kuwapa wawekezaji watakaoweza kuyaendeleza kwa ufanisi na kutoa ajira. Nawashauri wawekezaji waliopewa mashamba hayo kurejea makubaliano ya uwekezaji na kuyatekeleza. Mheshimiwa Spika, katika mwaka 2010/2011 uzalishaji wa mchele nchini ulikuwa tani 1,461,408 ambapo mahitaji yalikuwa tani 816,648. Katika mazingira ya mtandao wa biashara uliopo, uzalishaji huo ni mdogo kukidhi mahitaji yetu ya mchele na mahitaji ya soko katika kanda ya Afrika Mashariki, Kati na Kusini. Mahitaji hayo ya soko yalichangia kupanda kwa bei ya bidhaa hiyo nchini kutoka wastani wa Shilingi 1,229 kwa kilo mwezi Agosti 2011 hadi wastani wa Shilingi 2,044 kwa kilo mwezi Aprili 2012 katika masoko ya jumla. Katika mwaka 2011/2012, uzalishaji wa mchele ulikuwa tani 1,138,416 kiasi ambacho ni kidogo ikilinganishwa na mahitaji ya soko la ndani na nchi zinazotuzunguka. Kutokana na hali hiyo, Wizara inaendelea kuhamasisha matumizi ya vyakula vingine badala ya mchele kama muhogo, viazi vitamu, viazi mviringo, ndizi, maboga, magimbi na vyakula vingine vinavyopatikana kwa wingi katika maeneo mbalimbali nchini. Wizara pia itaendelea kufuatilia mwenendo wa bei na kuchukua hatua za kuagiza mchele kutoka nje kama kutakuwa na upungufu. Vilevile, Serikali itaendelea kuwekeza katika kilimo cha mpunga katika miradi ya umwagiliaji na kuhamasisha Sekta Binafsi kuwekeza katika uzalishaji wa mpunga katika mabonde makuu nchini. Mheshimiwa Spika, uzalishaji wa sukari katika mwaka 2011/2012 ulikuwa tani 260,055 ikilinganishwa na tani 263,461 za mwaka 2010/2011. Kushuka kwa uzalishaji kulitokana na mvua nyingi zilizonyesha mwezi Desemba 2011 na mwezi Mei 2012, kupungua kwa kiwango cha sukari (sucrose content) katika miwa, migomo ya wakata miwa na kuharibika kwa mitambo katika baadhi ya viwanda. Mheshimiwa Spika, mahitaji ya sukari nchini kwa sasa ni tani 378,000 kwa mwaka. Kutokana na uzalishaji wa tani 260,055, nchi ilikuwa na upungufu wa tani 117,945. Upungufu huo ulisababisha bei ya bidhaa hiyo kupanda hadi kufikia wastani wa Shilingi 2,500 kwa kilo. Ili kukabiliana na tatizo hilo, Serikali iliruhusu wafanyabiashara kuagiza tani 200,000 bila kulipa kodi kwa lengo la kupunguza bei ya sukari kwa mlaji ifikie Shilingi 1,700 kwa kilo. Hadi tarehe 31 Mei 2012, jumla ya tani 155,972 za sukari ziliingizwa nchini. Aidha, hadi tarehe 23 Juni 2012, tani 29,960 zilikuwa bandarini. Pamoja na jitihada hizo bei ya sukari imeendelea kuwa juu. Hadi tarehe 23 Juni 2012, bei ya rejareja ya sukari katika mikoa yote nchini ilikuwa ni kati ya Shilingi 1,900 na 2,500 kwa kilo. Hali hiyo kwa kiasi kikubwa ilichangiwa na upungufu wa sukari katika nchi jirani; kukosekana kwa uaminifu wa wafanyabiashara; na mfumo wa udhibiti na usambazaji. Kuanzia sasa Serikali itafuatilia mwenendo wa upatikanaji na usambazaji wa sukari yote inayozalishwa na inayoingizwa nchini mpaka kwa mlaji. Mheshimiwa Spika, katika mwaka 2012/2013, uzalishaji wa sukari unatarajiwa kuwa tani 300,906. Kiasi hicho cha sukari pamoja na albaki ya tani 82,911 zilizopo kwenye maghala ya wafanyabiashara na viwanda kinatarajiwa kukidhi mahitaji ya sukari ambayo ni tani 378,000 kwa mwaka. Kwa kuwa nchi yetu inazungukwa na nchi zenye upungufu wa sukari, sukari inayotarajiwa kuwepo inaweza isitosheleze mahitaji. Kutokana na hali hiyo, Wizara itaendelea kufuatilia kwa karibu upatikanaji wa sukari nchini na kama upungufu utajitokeza, Serikali itaruhusu uagizaji sukari kutoka nje ya nchi. Mheshimiwa Spika, ufumbuzi wa kudumu wa tatizo hilo ni kuzalisha kwa wingi sukari kwa ajili ya soko la ndani na nje ya nchi hususan soko la Kanda ya Afrika Mashariki, Kati na Kusini. Hivyo, Wizara itaendelea kuhamasisha uwekezaji katika uzalishaji wa sukari. Pamoja na kuwa na mkakati wa uzalishaji katika viwanda vikubwa, suala la uanzishwaji wa viwanda vidogo na vya kati pia limepewa nafasi. Mheshimiwa Spika, tayari maeneo kadhaa yameainishwa kwa ajili ya mpango huo. Maeneo hayo ni Mfilisi, Ulaya, Kilosa, Mwaya na Kilombero (Morogoro); Bonde la Kiru na Babati (Manyara); Bonde la Lumuma (Dodoma); Peramiho, Liuli na Namtumbo (Ruvuma); Pangani (Tanga); Kihurio (Kilimanjaro); Kintinku (Singida); Mahurunga (Mtwara); Malagarasi, Kasulu na Kumsenga (Kigoma) pamoja na maeneo mengine yakiwemo yale yanayozunguka viwanda vilivyopo ambavyo uwezo wa kusindika miwa ni mdogo. Wizara yangu inafanya utafiti wa kina katika maeneo hayo. Uanzishwaji wa viwanda hivyo utasaidia kupunguza bei ya sukari, kupunguza tatizo la ajira kwa vijana na kuuza ziada nje ya nchi. MAPITIO YA UTEKELEZAJI WA MALENGO MWAKA 2011/2012 NA MPANGO WA MWAKA 2012/2013 Malengo na Mipango ya 2011/2012 Mheshimiwa Spika, Mpango na Bajeti ya mwaka 2011/2012, ulilenga kutekeleza Mpango wa Maendeleo wa Miaka Mitano wenye lengo la kutekeleza Dira ya Taifa ya Maendeleo (Tanzania Development Vision 2025). Aidha, Mpango huo uliendelea kutekeleza Malengo ya Milenia; MKUKUTA II; Ilani ya Uchaguzi ya CCM kwa ajili ya Uchaguzi Mkuu wa mwaka 2010; Azma ya Kilimo Kwanza; Programu ya Kuendeleza Sekta ya Kilimo (Agricultural Sector Development Program - ASDP); na Programu Kabambe ya Mageuzi na Modenaizesheni ya Ushirika (Cooperative Reforms and Modernization Program – CRMP). Mheshimiwa Spika, katika kutekeleza Mpango wa Bajeti wa mwaka 2011/2012, Wizara ilitekeleza Malengo Mkakati kama ifuatavyo:- i. Kuongeza Tija na Uzalishaji wa Mazao ya Kilimo; ii. Kuwezesha Upatikanaji wa Masoko ya Bidhaa za Kilimo; iii. Kuwezesha Uongezaji wa Thamani ya Mazao ya Kilimo; iv. Kuwezesha na Kuimarisha Ushirika na Asasi za Wananchi katika Kilimo na Sekta nyingine za Kiuchumi; v. Kuimarisha Mfumo wa Ukusanyaji, Uhifadhi, Uchambuzi na Usambazaji wa Takwimu; vi. Kusimamia Sera, Sheria na Mikakati katika Sekta ya Kilimo; vii. Kuboresha Uratibu katika Sekta ya Kilimo; viii. Kuboresha Uwezo wa Wizara wa kutoa Huduma; na ix. Kuzingatia Masuala Mtambuka katika Kilimo. Mheshimiwa Spika, katika kutekeleza Malengo Mkakati hayo kumekuwa na ongezeko katika uzalishaji wa baadhi ya mazao ya kilimo kutokana na matumizi ya pembejeo na zana za kilimo; idadi ya maafisa ugani; na idadi ya Vyama vya Ushirika, hisa, amana, akiba za wanachama na mikopo iliyotolewa. Pamoja na mafanikio yaliyopatikana katika utekelezaji kumekuwepo na changamoto kubwa ya upatikanaji na mtiririko wa fedha hali ambayo imesababisha kutotekelezwa kikamilifu kwa baadhi ya malengo hayo. Aidha, uhaba wa mvua za vuli katika maeneo mengi ya nchi na kuchelewa kuanza mvua za masika kwa baadhi ya maeneo kumeathiri uzalishaji wa baadhi ya mazao. Mheshimiwa Spika, katika mwaka 2011/2012, Wizara ya Kilimo Chakula na Ushirika kupitia Fungu 43 ilitengewa jumla ya Shilingi bilioni 258.35. Kati ya fedha hizo, Shilingi bilioni 152.41 ni fedha za matumizi ya kawaida na Shilingi bilioni 105.94 ni fedha za maendeleo. Kati ya fedha za maendeleo, Shilingi bilioni 14.26 ni fedha za ndani na Shilingi bilioni 91.68 ni fedha za nje. Aidha, Wizara ilipokea nyongeza ya Shilingi bilioni 24.62 fedha za maendeleo kwa ajili ya Mradi wa Ukuzaji wa Usalama wa Chakula (Accelerated Food Security Project - AFSP) ili kulipa mawakala wa pembejeo na hivyo kusababisha fedha za maendeleo kuongezeka kutoka Shilingi bilioni 105.94 hadi Shilingi bilioni 130.56. Hadi tarehe 30 Juni 2012, fedha za matumizi ya kawaida zilizopokelewa ni Shilingi bilioni 116.53 sawa na asilimia 76.46 ya kiasi kilichoidhinishwa. Matumizi yalifikia Shilingi bilioni 113.14 sawa na asilimia 97.09 ya kiasi cha fedha kilichotolewa. Aidha, fedha za bajeti ya maendeleo zilizotolewa ni Shilingi bilioni 129.24 sawa na asilimia 98.99 ya fedha za maendeleo zilizoidhinishwa na zilizotumika ni Shilingi bilioni 125.11 sawa na asilimia 96.81 ya fedha zilizotolewa. Wizara kupitia Fungu 24 ilitengewa Shilingi bilioni 6.66 za matumizi ya kawaida. Hadi tarehe 30 Juni 2012, fedha zilizopokelewa ni Shilingi bilioni 5.32 sawa na asilimia 79.88 ya kiasi kilichoidhinishwa. Matumizi yalifikia Shilingi bilioni 5.29 sawa na asilimia 99.52 ya kiasi cha fedha kilichotolewa. Utekelezaji wa Malengo Mkakati Kuongeza Tija na Uzalishaji wa Mazao ya Kilimo Uzalishaji wa Mazao ya Biashara Mheshimiwa Spika, uzalishaji wa mazao makuu ya pamba, korosho, pareto, mkonge na chai uliongezeka kwa kati ya asilimia tatu (3) na 38 katika mwaka 2011/2012 ikilinganishwa na mwaka 2010/2011. Aidha, uzalishaji wa mazao ya tumbaku na kahawa ulishuka kwa asilimia tatu (3) na 45 mtawalia ikilinganishwa na mwaka 2010/2011 (Jedwali Na. 1). Uzalishaji wa zao la kahawa umeshuka kutokana na ukosefu wa mvua za vuli katika mikoa ya Kilimanjaro, Arusha na Tanga; mabadiliko ya ratiba ya mvua katika mikoa ya Kagera na Mbeya yaliyosababisha kukauka kwa maua; na msimu wa 2011/2012 kuangukia kwenye msimu mdogo wa uzalishaji (low season cycle). Uzalishaji wa tumbaku umeshuka kutokana na kushuka kwa bei katika mwaka 2010/2011 na kushuka kwa mahitaji kwenye soko la dunia na hivyo kusababisha wakulima kukosa motisha ya kuzalisha tumbaku zaidi. Jedwali Na. 1: Uzalishaji wa Mazao Makuu ya Biashara Zao 2010/2011 Uzalishaji (Tani) 2011/2012 Uzalishaji (Tani) Badiliko (%) Matarajio 2012/2013 (Tani) Chai 32,000 33,000 3 37,000 Tumbaku 130,000 126,624 -3 120,000 Pamba 163,644 225,938 38 355,000 Pareto 5,000 5,700 14 6,060 Mkonge 24,828 28,650 15 40,000 Kahawa 60,575 33,219 -45 55,000 Korosho 121,070 160,000 32 165,000 Chanzo: Bodi za Mazao Uzalishaji wa Mazao ya Bustani Mheshimiwa Spika, katika mwaka 2011/2012, kwa ujumla uzalishaji wa mazao ya bustani uliongezeka ikilinganishwa na mwaka 2010/2011. Uzalishaji wa matunda uliongezeka kutoka tani 3,751,174 hadi tani 3,938,730; mazao ya mboga mboga kutoka tani 858,740 hadi tani 901,680; maua kutoka tani 9,100 hadi tani 9,850 na vikolezo (spices) kutoka tani 7,150 hadi tani 7,370 (Kiambatisho Na. 5). Mheshimiwa Spika, ongezeko la uzalishaji wa mazao ya bustani ni fursa ya kuinua kipato cha mkulima na uchumi wa nchi kama ambavyo imedhihirika katika nchi mbalimbali. Kwa mfano nchi jirani ya Kenya ambayo haina fursa nyingi kama Tanzania mwaka 2011 ilipata takriban Dola za Kimarekani bilioni 1.35 ikilinganishwa na Dola za Kimarekani milioni 389 tu ambazo Tanzania ilipata kutokana na kuuza mazao ya bustani nje ya nchi. Aidha, Tasnia ya mazao ya bustani nchini Kenya mwaka 2011 iliajiri watu milioni 4.5 ikilinganishwa na watu 450,000 walioajiriwa na tasnia hiyo nchini Tanzania. Ili kunufaika na fursa zilizopo, Wizara kwa kushirikiana na wadau wa mazao ya bustani itaendelea kuboresha teknolojia na miundombinu ya kilimo inayolenga kuongeza uzalishaji na biashara ya ndani na nje ya nchi. Aidha, Wizara inalenga kutumia fursa ya Uwanja wa Ndege wa Kimataifa wa Songwe – Mbeya kuhamasisha uzalishaji wa mazao ya bustani katika Kanda ya Nyanda za Juu Kusini. Katika mwaka 2012/2013, Wizara kwa kushirikiana na Taasisi Kilele ya Mazao ya Bustani (Tanzania Horticultural Association - TAHA) itajenga vituo vya kukusanya mazao hayo katika mikoa ya Njombe, Morogoro, Tanga na Arusha. Vituo hivyo vitawawezesha wakulima kukusanya, kupanga madaraja, kufungasha na kuhifadhi mazao kabla ya kuyauza katika masoko ya ndani na nje ya nchi. Aidha, mashamba darasa yataanzishwa kwa ajili ya kilimo cha mazao hayo katika mikoa ya Iringa, Morogoro, Pwani, Tanga, Arusha, Kilimanjaro na Njombe. Uzalishaji wa Mazao ya Mbegu za Mafuta Mheshimiwa Spika, katika mwaka 2011/2012, uzalishaji wa mazao ya mbegu za mafuta uliongezeka kutoka tani 1,812,461 mwaka 2010/2011 hadi tani 2,415,880 (Jedwali Na. 2). Jedwali Na. 2: Uzalishaji wa Mbegu za Mafuta Na. Zao 2010/2011 Uzalishaji (Tani) 2011/2012 Uzalishaji (Tani) Badiliko (%) Alizeti 786,902 1,125,000 43 Karanga 651,397 810,000 24 Ufuta 357,162 456,000 28 Mawese 17,000 24,880 46 Jumla 1,812,461 2,415,880 33 Chanzo: Wizara ya Kilimo Chakula na Ushirika Mheshimiwa Spika, pamoja na kuwa uzalishaji wa mbegu za mafuta unaongezeka, nchi yetu inaagiza takriban asilimia 60 ya mafuta ya kula kutoka nje kwa mwaka. Fursa ya kuongeza uzalishaji hapa nchini bado ipo, na kwa kuwa Mhe. Waziri wa Fedha ameahidi katika hotuba yake kwamba Serikali itapitia upya vivutio vya sekta ya viwanda vya ndani vinavyotumia malighafi za ndani vikiwemo viwanda vya mafuta ya kula, Wizara yangu katika mwaka 2012/2013, itaweka mkazo katika kuendeleza uzalishaji wa mbegu za mafuta kwa kuimarisha utafiti, uzalishaji wa mbegu bora, kuimarisha huduma za ugani na kuhamasisha Sekta Binafsi kuwekeza katika usindikaji wa mazao hayo. Tija katika Mazao ya Kilimo Mheshimiwa Spika, pamoja na takwimu za mazao ya kilimo kuonesha ongezeko katika uzalishaji, tija kwa mazao hayo kwa wakulima bado ni ndogo ikilinganishwa na tija inayoweza kupatikana. Kwa mfano tija anayopata mkulima katika zao la pamba ni wastani wa tani 0.4 kwa hekta ikilinganishwa na tija inayoweza kupatikana ya tani 2.0 kwa hekta na tija anayopata mkulima katika zao la mahindi chotara ni wastani wa tani 3.9 kwa hekta ikilinganishwa na tija inayowezekana ya tani 7.5 kwa hekta. Wastani wa tija kwa mazao mengine ni kama inavyooneshwa katika Kiambatisho Na. 6. Tija hiyo ndogo inatokana na matumizi madogo ya pembejeo za kilimo zikiwemo mbolea, mbegu bora na zana bora za kilimo. Matumizi ya mbolea hapa nchini ni wastani wa kilo 10 kwa hekta ikilinganishwa na wastani wa kilo 50 kwa hekta nchini Afrika Kusini, kilo 285 kwa hekta Vietnam na kilo 114 kwa hekta Brazil. Aidha, kilimo chetu kimeendelea kutegemea mvua kwa kiasi kikubwa na hivyo kuathiriwa na ukame wa mara kwa mara. Mheshimiwa Spika, katika kukabiliana na changamoto ya kuinua tija na uzalishaji wa mazao, Wizara yangu iliendelea kuhimiza na kuongeza matumizi ya pembejeo na zana bora za kilimo; kuimarisha huduma za kitaalam (utafiti, ugani na mafunzo); kudhibiti visumbufu vya magonjwa na mimea; kupanua eneo la umwagiliaji; na kuendeleza hifadhi ya udongo. Upatikanaji wa Pembejeo Mheshimiwa Spika, katika mwaka 2011/2012, upatikanaji wa mbolea ulikuwa tani 302,453 ikilinganishwa na tani 275,684.8 mwaka 2010/2011 sawa na ongezeko la asilimia 9.7. Hata hivyo, ongezeko hilo bado ni dogo ikilinganishwa na mahitaji halisi ya tani 485,000 kwa mwaka 2011/2012. Sababu kubwa iliyochangia kutofikiwa lengo la mahitaji ni kupanda kwa bei ya mbolea katika soko la dunia na gharama za usafirishaji ambazo zilisababisha wafanyabiashara kusita kuagiza kiasi kikubwa cha mbolea kwa kuhofia wakulima kushindwa kumudu bei ya mbolea hizo (Kielelezo Na. 1). Mheshimiwa Spika, kwa kutambua tatizo la ongezeko la mara kwa mara la bei za mbolea, Wizara itaendelea kuhamasisha matumizi ya mbolea ya Minjingu Mazao inayozalishwa hapa nchini ambayo bei yake ni nafuu ikilinganishwa na mbolea kutoka nje. Wizara pia itaendelea kushirikiana na Wizara ya Viwanda na Biashara kuhamasisha wawekezaji wa ndani na nje kuanzisha viwanda vya mbolea kwa kutumia rock phosphate na gesi asili nchini. Mazungumzo kati ya Serikali na wawekezaji walioonesha nia ya kuwekeza katika eneo hili yanaendelea. Aidha, katika jitihada za kukabiliana na tatizo la uhaba na bei, Wizara ilikubaliana na kampuni ya YARA kuingiza mbolea kwa wingi (bulk importation). Tayari kampuni hiyo imeanza ujenzi wa ghala kubwa lenye ujazo wa tani 45,000 kwa ajili ya kazi hiyo. Uagizaji wa mbolea kwa wingi utapunguza makali ya bei. Katika mwaka 2012/2013, mahitaji ya mbolea yanakadiriwa kuwa tani 485,000. Wizara itaendelea kuwasiliana na kutoa ushauri kwa makampuni yanayotengeneza na yanayoagiza mbolea ili kuhakikisha upatikanaji kwa wakati. Mheshimiwa Spika, ili kukabiliana na tatizo la kuwepo kwa mbolea isiyokidhi viwango vya ubora, katika mwaka 2011/2012, Wizara kwa kutumia Sheria ya Mbolea Na. 9 ya mwaka 2009 ilianzisha Mamlaka ya Udhibiti wa Mbolea Tanzania (Tanzania Fertilizer Regulatory Authority – TFRA). Tayari Mamlaka hiyo imekwishaanza kazi yake katika maeneo yanayolalamikiwa kuwepo kwa mbolea isiyokidhi viwango. Katika mwaka 2012/2013, Wizara itaendelea kuijengea Mamlaka uwezo ili itekeleze jukumu lake la kusimamia ubora wa mbolea nchini. Mheshimiwa Spika, katika mwaka 2011/2012, upatikanaji wa mbegu bora ulikuwa tani 28,770.22 ikilinganishwa na tani 26,545 mwaka 2010/2011 sawa na ongezeko la asilimia 8.4. Hata hivyo, ongezeko hilo bado ni dogo ukilinganisha na mahitaji halisi ya tani 60,000 kwa mwaka. Sababu kubwa ya kutofikia lengo ni uzalishaji mdogo nchini ambao ulikuwa tani 13,241.8 tu. Kati ya hizo tani 3,082 zilizalishwa na Wakala wa Mbegu za Kilimo (Agricultural Seed Agency – ASA) katika mashamba yake na tani 2,080 katika mashamba ya Magereza na Jeshi la Kujenga Taifa (JKT) ambapo Sekta Binafsi ilizalisha tani 8,079.8. Katika jitihada za kuongeza uzalishaji wa mbegu bora hapa nchini, Wizara iliendelea kuijengea uwezo ASA kwa kuboresha miundombinu ya umwagiliaji, ambapo visima vitano (5) vyenye uwezo wa kumwagilia hekta 200 vimechimbwa katika mashamba ya Arusha na Msimba; na ujenzi wa mfereji umefanyika katika shamba la Kilangali. Vilevile zana za kulima, kupanda na kuvuna zimenunuliwa kwa ajili ya mashamba hayo. Katika mwaka 2012/2013, visima vingine vinne (4) vyenye uwezo wa kumwagilia hekta 100 vitachimbwa katika shamba la Msimba. Wizara pia imeruhusu Sekta Binafsi kupata mbegu mama (breeder seeds) kutoka katika Vituo vya Utafiti kwa madhumuni ya kuzalisha mbegu za msingi (foundation seeds) zitakazotumika kuzalisha mbegu zilizothibitishwa (certified seeds). Mheshimiwa Spika, ili kudhibiti mbegu zisizokidhi viwango vya ubora, katika mwaka 2011/2012, Wizara ilikagua hekta 9,800 za mashamba ya kuzalisha mbegu bora. Wizara pia ilipima ubora wa mbegu kwenye maduka ya pembejeo za Kilimo katika wilaya 38. Aidha, Wizara iliboresha maabara ya Taasisi ya Kudhibiti Ubora wa Mbegu (Tanzania Official Seed Certification Institute – TOSCI) ili itambulike kimataifa. Kuwepo kwa maabara hiyo kutahamasisha makampuni ya mbegu ya ndani na nje ya nchi kuzalisha mbegu kwa wingi na ziada kuuzwa nje ya nchi. Katika mwaka 2012/2013, Wizara itaendelea kukagua mashamba ya kuzalisha mbegu na mbegu zinazoingizwa nchini na zilizoko madukani kwa lengo la kudhibiti ubora. Mheshimiwa Spika, katika mwaka 2011/2012, jumla ya aina 85 za viuatilifu ziliidhinishwa kwa ajili ya kuagizwa, kusambazwa, kuuzwa na kutumika kwa mujibu wa kanuni na taratibu zilizopo nchini. Viuatilifu hivi vinaweza kutumika na wadau mbalimbali hususan wakulima wa aina zote, wafugaji na wadau wa afya ya binadamu ili kudhibiti visumbufu vya mazao, mifugo na afya ya binadamu hivyo kuongeza tija katika kukuza uchumi wa nchi. Hata hivyo, zimejitokeza changamoto za kuuzwa viuatilifu bandia, kuuza viuatilifu visivyosajiliwa nchini, kusambaza viuatilifu vilivyokwisha muda wa kutumika, uhamishaji wa viuatilifu toka katika viwekeo vya asili (repacking), kuchanganya viuatilifu na chakula kwenye sehemu za biashara, kusambaza viuatilifu visivyo na viwekeo na vibandiko sahihi na baadhi ya wauzaji kutokuwa na elimu ya viuatilifu. Mheshimiwa Spika, kutokana na changamoto hizo, katika mwaka 2012/2013, Wizara imepanga kufanya yafuatayo:- i. Kukagua ubora wa viuatilifu katika mfumo mzima wa uzalishaji, uagizaji na usambazaji na kuchukua hatua za kisheria dhidi ya makampuni au wafanyabiashara watakaobainika kukiuka sheria na taratibu zilizopo ikiwa ni pamoja na kuwafutia leseni zao; ii. Kusimamia kikamilifu utekelezaji wa Sheria ya Manunuzi ili kuleta ushindani na kuondoa ukiritimba katika biashara ya viuatilifu; iii. Kuendelea kuimarisha ofisi ya Msajili wa viuatilifu kwa kuajiri wakaguzi wa viuatilifu. Aidha, Wataalam wa Taasisi ya Kudhibiti Viuatilifu vya Kitropiki (Tropical Pesticides Research Institute – TPRI) watashiriki katika kuhakiki ubora wa viuatilifu; na iv. Kutoa mafunzo kwa wataalam wa ugani na watendaji kata kuhusu matumizi sahihi ya viuatilifu. Mpango wa Ruzuku ya Pembejeo Mheshimiwa Spika, Serikali ilianza kutoa ruzuku ya mbolea kwa wakulima kuanzia mwaka 1974 kupitia Mradi wa Mahindi wa Taifa. Hata hivyo, katika kutekeleza mageuzi ya kiuchumi, ruzuku ya mbolea iliondolewa katika mwaka 1994/1995. Kuondolewa kwa ruzuku ya mbolea kulisababisha wakulima wengi kushindwa kununua mbolea. Ili kukabiliana na hali hiyo, katika Kikao cha Nane cha Mkutano wa 13 wa Bunge kilichofanyika tarehe 13 Novemba, 2003, Serikali ilitoa Tamko la fidia ya sehemu ya gharama za usafirishaji wa mbolea kwa mikoa ya Nyanda za Juu Kusini katika msimu wa kilimo wa mwaka 2003/2004. Madhumuni ya fidia hiyo ilikuwa ni kupunguza makali ya bei ya mbolea kwa mkulima na hivyo kuchangia katika kuongeza uzalishaji wa chakula. Mheshimiwa Spika, utekelezaji wa Mpango wa Ruzuku ya Mbolea, ulihusisha Serikali kuingia mikataba na makampuni yaliyotakiwa kuagiza na kuifikisha kwenye vituo vikuu vya kuuzia na kuziuza kwa bei iliyokubaliwa baina ya Serikali na Makampuni. Fidia ya gharama ya usafirishaji na sehemu ya bei ya mbolea katika soko ililipwa na Serikali kwa makampuni baada ya kuwauzia wakulima pembejeo. Utaratibu huo ulionekana kuwa na kasoro nyingi ikiwemo ya pembejeo kutowafikia wakulima walengwa kwa wakati kwa sababu zifuatazo:- i. Wasambazaji kutozingatia mikataba waliyosaini na Serikali; ii. Maandalizi hafifu ya kuteua mawakala wenye uwezo wa kusambaza mbolea na kupanga bei za kuuzia mbolea katika kila wilaya; iii. Wakulima wakubwa kuuziwa mbolea nyingi kwa wakati mmoja na kusababisha wakulima wadogo kutopata mbolea ya kutosha; na iv. Mbolea kuvushwa nje ya nchi. Mheshimiwa Spika, ili kuondokana na kasoro zilizojitokeza, Serikali ilianza kutoa ruzuku ya pembejeo za kilimo kwa kutumia utaratibu wa vocha kuanzia mwaka 2008/2009. Malengo ya utaratibu huo ni pamoja na kuongeza upatikanaji wa pembejeo kwa wakulima; kuongeza uelewa wa wakulima kuhusu matumizi ya mbegu bora na mbolea; na kuongeza tija na uzalishaji wa mazao ya chakula hususan mahindi na mpunga. Kutokana na mpango huo, kaya zilizonufaika ni 737,000 mwaka 2008/2009; 1,500,000 mwaka 2009/2010 na 2,000,000 mwaka 2010/2011. Mheshimiwa Spika, katika mwaka 2011/2012, Wizara ilitoa ruzuku ya pembejeo za kilimo ambapo wakulima 1,781,367 walinufaika. Jumla ya tani 178,136 za mbolea na tani 18,240.34 za mbegu bora za mahindi na mpunga zilitolewa. Changamoto zilizojitokeza katika kutekeleza utaratibu huo ni pamoja na vocha kuchelewa kufika kwa walengwa; uteuzi wa mawakala na wakulima usiozingatia vigezo; na udanganyifu uliofanywa na mawakala kwa kushirikiana na Kamati za Pembejeo katika ngazi mbalimbali za utekelezaji na baadhi ya watumishi wa Serikali. Mheshimiwa Spika, kufuatia mapungufu hayo, katika mwaka 2012/2013, licha ya Wizara kuendelea kutoa ruzuku ya pembejeo kwa kutumia utaratibu wa vocha, Wizara itaboresha utaratibu huo kwa kutumia makampuni ambayo yatawajibika kuteua mawakala watakaosambaza pembejeo kwa wakulima. Maboresho hayo yanatarajiwa kuwa na matokeo chanya yafuatayo:- i. kudhibiti upotevu wa fedha za Serikali; ii. kuwezesha upatikanaji wa pembejeo kwa wakati; na iii. kuhakikisha ubora wa pembejeo. Mheshimiwa Spika, ili kuongeza idadi ya wanufaika wa mpango wa ruzuku na kuboresha mfumo wa ugharamiaji wa pembejeo za kilimo, Serikali kwa kushirikiana na wadau inaangalia utaratibu wa kutoa mikopo ya pembejeo kwa wakulima kupitia vikundi kuanzia mwaka 2013/2014. Vikundi hivyo ni Vyama vya Ushirika vya Msingi (SACCOS, AMCOS); Umoja wa Umwagiliaji katika skimu; Mtandao wa Vikundi vya Wakulima Tanzania (MVIWATA); na wakulima walio kwenye kilimo cha mkataba. Katika utaratibu huo, wakulima watakaokopeshwa watatakiwa kuwa katika vikundi vilivyosajiliwa kisheria. Ili utaratibu huo unaopendekezwa uweze kutekelezwa kikamilifu, maandalizi yanahitajika kuvifanya vikundi hivyo kuwa na sifa za kukopesheka ambazo ni pamoja na vikundi kuwa na asilimia 20 ya thamani ya mkopo na hesabu zilizokaguliwa. Katika mwaka 2012/2013, Wizara itaendelea kushirikiana na wadau katika maandalizi hayo, ikiwa ni pamoja na kutoa mafunzo kwa wakulima, kuhamasisha uanzishwaji na kusajili vikundi vya wakulima. Mfuko wa Taifa wa Pembejeo Mheshimiwa Spika, katika mwaka 2011/2012, Mfuko wa Taifa wa Pembejeo ulitengewa kiasi cha Shilingi bilioni 2.8 kwa ajili ya kutoa mikopo ya kununulia na kusambaza pembejeo na zana za kilimo. Hadi tarehe 20 Juni, 2012 Mfuko ulipata Shilingi bilioni 2.0 kutoka Serikalini na ulikusanya marejesho ya madeni ya miaka iliyopita ya Shilingi bilioni 3.8. Mheshimiwa Spika, hadi tarehe 20 Juni 2012, Mfuko wa Pembejeo ulitoa mikopo yenye thamani ya Shilingi bilioni 4.4 kwa ajili ya kununua matrekta yenye thamani ya Shilingi bilioni 2.942; pembejeo za kilimo na mifugo (mbolea, vifungashio, viuatilifu na madawa ya mimea na mifugo) zenye thamani ya Shilingi bilioni 1.4; na zana za umwagiliaji na usindikaji zenye thamani ya Shilingi milioni 92. Utaratibu wa kutoa mikopo ya Shilingi bilioni 1.5 zilizopokelewa mwezi Mei unaendelea. Mheshimiwa Spika, katika mwaka 2012/2013, Mfuko wa Taifa wa Pembejeo utatoa mikopo yenye thamani ya Shilingi bilioni 6.54 ikiwemo mikopo ya matrekta makubwa, matrekta madogo ya mikono, pembejeo za kilimo na mifugo, vifaa vya umwagiliaji na vifaa vya usindikaji. Changamoto kubwa ni kwa baadhi ya wakopaji kutorejesha mikopo kwa wakati na uwezo mdogo kifedha ikilinganishwa na maombi yanayopokelewa. Hivyo, natoa rai kwa wote waliokopa kurejesha kulingana na mkataba wa mkopo ili kutoa fursa kwa waombaji wengine kuweza kupata mikopo. Zana za Kilimo Mheshimiwa Spika, Wizara iliendelea kuhamasisha matumizi ya zana bora za kilimo ili kupunguza harubu ya kazi na kuongeza ufanisi katika shughuli za kilimo. Kutokana na juhudi hizo matumizi ya zana yameongezeka kutoka matrekta makubwa 7,823 na madogo 3,400 mwaka 2010 hadi matrekta makubwa 8,466 na madogo 4,571 mwaka 2011 (Kiambatisho Na. 7). Ongezeko hilo limefanya eneo linalolimwa kwa matrekta kuongezeka kutoka asilimia 12 mwaka 2010 hadi asilimia 14 mwaka 2011, eneo linalolimwa na maksai limebaki kuwa asilimia 24 na eneo linalolimwa kwa jembe la mkono limepungua kutoka asilimia 64 hadi 62. Mheshimiwa Spika, katika mwaka 2011/2012, jumla ya matrekta makubwa 645, matrekta ya mkono (powertiller) 326 na majembe ya kukokotwa na wanyamakazi 49,794 yaliingizwa nchini na Sekta binafsi. Aidha, kati ya matrekta 1,860 yaliyoingizwa nchini na SUMA JKT mwaka 2010/2011, hadi kufikia tarehe 8 Julai 2012, matrekta 780 yamekwishauzwa. Ili kuwawezesha wakulima wengi kumudu kununua matrekta, Serikali imepunguza bei ya matrekta hayo kwa kati ya asilimia 15 hadi 36 kama inavyooneshwa kwenye Jedwali Na. 3. Jedwali Na. 3: Punguzo la Bei ya Matrekta yanayouzwa na SUMA JKT Na. Trekta Bei ya Zamani (Sh.) Bei Mpya (Sh.) Punguzo % Farmtrac 60 (50 HP; 2wd) 25,635,759 16,480,952 35.71 Farmtrac 60DT (50 HP; 4wd) 32,751,160 23,267,522 28.96 Farmtrac 70 (60 HP; 2wd) 34,737,675 23,155,067 33.34 Farmtrac 70DT (60 HP; 4wd) 39,569,957 30,489,632 22.95 New Holland 75 HP; 2wd 40,477,573 31,030,487 23.34 New Holland 75 HP; 4wd 45,821,307 38,784,527 15.36 Chanzo: SUMA JKT Mheshimiwa Spika, matrekta ya SUMA JKT yanauzwa kwa wakulima, vikundi na Vyama vya Ushirika kwa fedha taslimu au mkopo unaomtaka mnunuzi kutanguliza asilimia 30 ya bei ya trekta au kwa kuweka dhamana ya mali isiyohamishika. Aidha, muda wa kurejesha mkopo umeongezwa kutoka miaka miwili (2) hadi minne (4). Waheshimiwa Wabunge na Watumishi wa Umma wanaweza kukopa kwa kudhaminiwa na waajiri wao. Natoa wito kwa Waheshimiwa Wabunge, Viongozi wa Mikoa na Wilaya kukopa na kuhamasisha wananchi kutumia fursa hii kukopa matrekta. Mheshimiwa Spika, ili kuimarisha usimamizi wa ubora wa mashine za kilimo zinazoingizwa nchini, Wizara ilishiriki katika mikutano ya kitaalam chini ya usimamizi wa Shirika la Viwango Tanzania (Tanzania Bureau of Standards – TBS) katika kuandaa viwango vya ubora wa matrekta (TZS 1415:2011), jembe la plau linalokokotwa na trekta (TZS 1416:2011) na trekta la mkono (TZS 1417:2011). Aidha, utaratibu wa kukagua ubora wa zana za kilimo yakiwemo matrekta kutoka nje ya nchi umeandaliwa. Utafiti wa Kilimo Mheshimiwa Spika, katika mwaka 2011/2012 Wizara ilitoa na kuidhinisha aina mpya 16 za mbegu za mazao kupitia Vituo na Taasisi za Utafiti. Mbegu hizo ni aina mbili (2) za ulezi, moja (1) ya maharagwe, nne (4) za muhogo, nne (4) za chai na tano (5) za kahawa. Aidha, Sekta Binafsi ilitoa aina 10 za mbegu mpya kupitia makampuni ya Pioneer Overseas, Tanzania Breweries, Suba - Agro Trading and Engineering, Monsanto na Meru Agro - Tours and Consultants. Aina na sifa za mbegu hizo ni kama zinavyoonyeshwa katika Kiambatisho Na. 8. Katika mwaka 2012/2013, Wizara kupitia vituo na taasisi za utafiti itaendelea kutafiti aina za mbegu mpya za mazao zinazotoa mavuno mengi, zinazokomaa mapema, zinazostahimili ukame, zenye ukinzani dhidi ya magonjwa na visumbufu vya mimea na zinazokidhi viwango vya ubora na matakwa ya wadau na soko kwa lengo la kupata mbegu bora. Aina 10 za mbegu bora za mazao zinatarajiwa kutolewa. Mheshimiwa Spika, Wizara imezalisha tani 29.2 za mbegu mama zikiwemo mpunga tani 0.4, mahindi tani 1.88, ngano tani 7.0, mtama tani 1.0, uwele tani 0.3, maharagwe tani 8.0, mbaazi tani 5.5, kunde tani 1.5, choroko tani 0.84, karanga tani 0.823 na ufuta tani 0.959. Mbegu hizo zimezalishwa kwa ajili ya kuzalisha mbegu za msingi na hatimaye kupata mbegu zilizothibitishwa ambazo husambazwa kwa wakulima. Katika mwaka 2012/2013, Wizara inatarajia kuzalisha tani 16 za mbegu mama na pingili milioni 2.3 za muhogo, vipando 181,500 vya viazi vitamu na miche 200,000 ya mizabibu. Mheshimiwa Spika, Wizara iliendelea kufanya utafiti wa bayoteknolojia kwa njia ya tishu kwa lengo la kupata miche bora ya muhogo, zabibu na viazi vitamu inayostahimili magonjwa. Kwa kutumia utafiti huo, Wizara imebaini aina mbalimbali za virusi vya magonjwa ya batobato na michirizi ya kahawia na kuainisha maeneo yenye virusi hivyo. Katika utafiti huo aina tatu (3) ya nzi weupe wanaosambaza magonjwa ya muhogo na viazi vitamu waligunduliwa na pia uhusiano wao wa kijenetiki ulibainishwa. Matokeo haya yatasaidia kubuni mbinu sahihi za kukabiliana na magonjwa hayo. Vilevile, utafiti umeboresha aina saba (7) za mbegu za muhogo wa kienyeji kwa kuziwekea jeni (gene) za ukinzani dhidi ya magonjwa ya batobato ya muhogo kwa njia ya Uhandisi Jeni (Genetic Engineering) na hivi sasa zipo katika hatua ya maabara. Utafiti huo utaendelea katika mwaka 2012/2013. Mheshimiwa Spika, teknolojia ya uhandisi jeni ambayo huzalisha Genetically Modified Organisms (GMO) katika kilimo inaweza kuongeza ubora na uzalishaji wa mazao ya kilimo; kupunguza gharama za uzalishaji; kuhifadhi mazingira kwa kupunguza matumizi ya madawa na mbolea; kusafisha mazingira na uzalishaji wa nishati mbadala. Hata hivyo, yapo madhara yanayoweza kutokea kama hakutakuwa na utafiti wa kutosha katika teknolojia ya uhandisi jeni. Madhara hayo ni pamoja na uharibifu wa bayoanuai na uoto wa asili na uchavushaji wa mazao na mimea mingine; utegemezi kwa kampuni chache; ongezeko la sumu na mzio (allergy); uharibifu kwa viumbe ambavyo havikukusudiwa; kuongezeka kwa magugu; na kuibuka kwa visumbufu na magonjwa sugu. Mheshimiwa Spika, kutokana na faida za uhandisi jeni, na ili kuepuka madhara yanayoweza kutokea kuna umuhimu wa kuendelea kufanya utafiti. Hivyo, Wizara yangu imeongeza uwezo wa Vituo vya Utafiti vya Mikocheni na Makutupora ili kuweza kufanya utafiti huo kwa kusomesha wataalam na kujenga maabara ya kisasa ya uhandisi jeni. Hata hivyo, utafiti huu umekwama kutokana na masharti magumu yaliyomo katika Kanuni za Kusimamia Matumizi Salama ya Bayoteknolojia (Biosafety Regulations, 2009). Katika mwaka 2012/2013, Wizara yangu itashirikiana na Ofisi ya Makamu wa Rais, Mazingira na wadau wengine kuangalia uwezekano wa kurekebisha Kanuni hizo ili kuwezesha utafiti huu muhimu uendelee. Mheshimiwa Spika, Wizara inaendelea kuhakiki teknolojia za urutubishaji husishi wa udongo (Integrated Soil Fertility Management Options) kulingana na ikolojia za kilimo kwa lengo la kuwawezesha wakulima kutumia aina na viwango sahihi vya mbolea kulingana na aina ya udongo katika maeneo yao. Aidha, Wizara kwa kupitia maabara za udongo za Vituo vya Utafiti vya Mlingano, Uyole, Selian na Ukiriguru imechunguza sampuli 3,410 za udongo kutoka kwa wadau mbalimbali kwa lengo la kupima viwango vya virutubisho katika udongo ili kutoa ushauri wa matumizi bora ya mbolea. Matokeo ya awali yanaonesha maeneo mengi yaliyochunguzwa yana upungufu wa virutubisho vya Naitrojeni, Fosforasi na Potasiamu. Pia maeneo muhimu yanayolima mpunga na mahindi yana upungufu wa virutubisho vya aina ya Salfa, Kalsiamu na Magneziamu. Wizara inahamasisha matumizi ya mbolea kulingana na mahitaji ya udongo katika maeneo husika na kilimo cha mzunguko wa mahindi na mazao ya jamii ya mikunde kama maharagwe na soya. Katika mwaka 2012/2013, Wizara kupitia Vituo vya Utafiti vya Mlingano, Uyole, Selian na Ukiriguru itakamilisha mradi wa kuhakiki na kupendekeza teknolojia tano za urutubishaji husishi wa udongo (Integrated Soil Fertility Management Options) kulingana na ikolojia za kilimo zilizoko katika Wilaya 53 ambazo zinapata ruzuku ya pembejeo. Mheshimiwa Spika, Wizara imeendelea kufanya utafiti wa sayansi ya jamii na uchumi kuhusu matumizi ya teknolojia na mbinu bora za kilimo pamoja na kufanya uchambuzi wa matumizi ya pembejeo na mapato (farm budgets) kwa mazao mbalimbali. Matokeo ya utafiti huo yanaonesha kuwepo kwa tofauti kubwa ya mapato kwa wakulima wanaotumia pembejeo na kuzingatia kanuni bora za kilimo ikilinganishwa na wale wanaolima kwa mazoea kama inavyooneshwa katika Jedwali Na. 4. Matokeo hayo yatatumika kuwashauri wakulima kuchagua mazao, kutumia pembejeo na mbinu bora za uzalishaji ili kuongeza tija. Katika mwaka 2012/2013, Wizara itaendelea kufanya utafiti katika Kanda zote, ili kubaini faida inayoweza kupatikana katika kilimo cha mazao mbalimbali nchini. Jedwali Na. 4: Faida Inayoweza Kupatikana kwa Kutumia Mbegu Bora na Kanuni Bora za Kilimo (Sh/Ha) Zao Kilimo cha Mazoea Mbegu Bora Mbegu Bora na Kufuata kanuni bora za Kilimo Karanga (Kanda ya Kusini) 538,000 706,500 1,010,000 Mpunga (Kanda ya Magharibi) 406,500 1,134,500 2,967,500 Mahindi (Kanda ya Ziwa) 667,000 1,151,500 1,956,500 Pamba (Kanda ya Ziwa) 828,300 - 1,279,300 Mpunga (Kanda ya Ziwa) 1,713,800 2,697,500 3,332,000 Mtama (Kanda ya Ziwa) 565,500 796,400 1,434,400 Chanzo: Wizara ya Kilimo Chakula na Ushirika Mheshimiwa Spika, maeneo mengi ya Kanda ya Ziwa yanayolima migomba yanakabiliwa na ugonjwa wa unyanjano ambao husababishwa na bakteria (Bacterium Xanthomona campestres pv musacearum). Ili kukabiliana na ugonjwa huo, Wizara kupitia Kituo cha Utafiti cha Maruku imetoa mafunzo ya jinsi ya kuutambua na mbinu sahihi za kuudhibiti kwa Maafisa Ugani na Wakulima wa maeneo yaliyoathiriwa na ugonjwa huo. Machapisho 4,000, vitini 100, majarida na vipeperushi 10,000 vyenye ujumbe wa jinsi ya kudhibiti ugonjwa huo vimesambazwa. Aidha, vitalu 133 vimeanzishwa na vimetoa miche ya migomba safi 2,037,220. Pia wakulima wamefundishwa njia rahisi na nyepesi ya kuzalisha miche safi ya migomba ili kuepuka ugonjwa huo. Katika kuendeleza jitihada za kukabiliana na ugonjwa wa unyanjano wa migomba, katika mwaka 2012/2013, Wizara itapeleka wakulima kutoka Mkoa wa Kagera kwenda nchini Uganda kwa ziara ya mafunzo ambako kwa kiasi kikubwa wameweza kudhibiti ugonjwa huo. Mheshimiwa Spika, magonjwa ya batobato na michirizi ya kikahawia katika zao la muhogo yameenea katika mikoa ya Mwanza, Mara, Kagera, Mtwara na Mbeya. Utafiti unaonesha kwamba ugonjwa wa batobato hupunguza uzalishaji kwa takriban asilimia 95 wakati michirizi ya kikahawia hupunguza kwa asilimia 74. Katika kukabiliana na magonjwa hayo, Wizara imetoa vipando bora vya muhogo vinavyozaa sana na vyenye ukinzani wa magonjwa hayo. Baadhi ya vipando hivyo ni Pwani, Kiroba, Mkombozi, Mkumba, Dodoma, Makutupora, Mumba, Hombolo na Kyaka. Ili kufikisha vipando hivyo kwa wakulima, katika mwaka 2011/2012, Wakala wa Mbegu wa Taifa (ASA) kwa kushirikiana na Magereza umezalizasha vipando bora vya muhogo 20,101,866. Kati ya hivyo, vipando 13,553,466 vimezalishwa katika Magereza ya Kiabakari (8,855,000), Ilagala (350,000), Kibondo (180,000), Kilimo Urambo (15,000), Kanegele (2,639,520), Ushora (225,946), Kitengule (440,000), Butundwe (83,000), Kasungamile (765,000) kwa ajili ya Kanda Magharibi na Kanda ya Ziwa. Vipando 6,548,400 vimezalishwa katika magereza ya Kanda ya Mashariki kwa ajili ya maeneo mengine. Katika mwaka 2012/2013, ASA kwa kushirikiana na Magereza itazalisha vipando vya muhogo 15,000,000. Huduma za Ugani Mheshimiwa Spika, mojawapo ya changamoto katika kilimo ni wakulima wengi kutokuwa na uelewa wa kanuni za kilimo bora na za kisasa. Katika jitihada za kuhakikisha wakulima wanapata stadi za kilimo, Wizara imeendelea kuboresha huduma za ugani kwa lengo la kueneza teknolojia za kilimo kwa kutumia Mbinu Shirikishi Jamii, ikiwa ni pamoja na matumizi ya Shamba Darasa. Jumla ya Mashamba Darasa 7,515 yenye wakulima 148,460 (wanawake 74,270 na wanaume 74,170) yametumika. Aidha, katika kuimarisha mfumo wa kupeleka teknolojia kwa wakulima, Vituo vya Rasilimali za Kilimo vya Kata (Ward Agricultural Resource Centers - WARCs) 147 vimejengwa na 65 vimekarabatiwa katika Halmashauri 61 za mikoa 19 ya Tanzania Bara kwa lengo la kutoa mafunzo ya teknolojia mbalimbali kwa wakulima. Katika mwaka 2012/2013, Wizara itaendelea kueneza teknolojia kwa kutumia Mbinu Shirikishi Jamii katika kilimo kwa kuongeza matumizi ya Mashamba Darasa kufikia 10,000 yenye wakulima 250,000. Aidha, Wizara itatumia wataalam wa ugani 150 waliopatiwa mafunzo kuandaa na kusimamia Mashamba Darasa hayo. Mheshimiwa Spika, Wizara kupitia Programu ya Kilimo Afrika Mashariki ya Kuongeza Tija na Uzalishaji (Eastern Africa Agricultural Productivity Programme - EAAPP) ilitoa mafunzo ya kilimo bora cha mpunga, ngano na muhogo kwa Maafisa Ugani 149 na Wakulima Wawezeshaji 170 kutoka katika Halmashauri za Wilaya 26 katika mikoa ya Mbeya, Mwanza, Mara, Morogoro, Shinyanga, Kagera, Kigoma, Manyara, Iringa, Rukwa na Kilimajaro. Wakulima Wawezeshaji hao wataendelea kutoa mafunzo kwa wakulima (Farmer-to-Farmer Extension) katika skimu zao kupitia mbinu shirikishi ya Shamba Darasa. Ili kuboresha utoaji wa mafunzo, Kitabu cha Kilimo Bora cha Mpunga kimeandaliwa na miongozo ya kufundishia kilimo bora cha muhogo, ngano, mpunga na usindikaji wa mpunga (kwa ajili ya wataalam wa ugani) iliandaliwa na itasambazwa wakati wa maonesho ya Nane Nane 2012. Jumla ya vipindi 44 vya redio na runinga vinavyohusu ukulima wa kisasa vilirushwa. Mheshimiwa Spika, Wizara imeratibu maonesho ya Sikukuu ya Wakulima (Nane Nane) yaliyofanyika kitaifa Dodoma na kanda za kilimo za Mbeya, Morogoro na Arusha. Katika maadhimisho hayo, Wizara kwa kushirikiana na YARA Tanzania Ltd, Export Trading Co., ASA, TANSEED International, Agricultural Harvest, Aquasolar Ltd na Aquawell Drilling Co. ilitoa zawadi kwa wakulima bora tisa (9): Wakulima bora wa mazao watatu (3), Wamwagiliaji maji bora watatu (3) na Vyama vya Ushirika bora vitatu (3). Vilevile, zawadi zilitolewa kwa wakulima bora wa mazao makuu ya biashara ya Kahawa, Chai na Mkonge. Katika mwaka 2012/2013, Wizara itaendelea kuratibu maonesho ya Sikukuu ya Wakulima (Nane Nane) yatakayofanyika kitaifa Dodoma na kanda za kilimo za Mbeya, Morogoro na Arusha. Mafunzo ya Maafisa Ugani na Wakulima Mheshimiwa Spika, ili kufikia lengo la kuwa na Afisa Ugani mmoja kwa kila kijiji na kata tulilojiwekea mwaka 2007/2008, Maafisa Ugani 15,082 wanahitajika. Katika kuongeza idadi ya Maafisa Ugani, Wizara ilidahili na kufundisha wanachuo 3,485 mwaka 2011/2012. Aidha, Wizara kwa kushirikiana na TAMISEMI imeajiri vijana tarajali 2,948 waliohitimu mafunzo na kufanya idadi ya Maafisa Ugani kufikia 7,974. Vijana tarajali 1,514 wenye Astashahada ambao hawakupata ajira mwaka 2011/2012 na vijana tarajali 1,000 waliohitimu mwezi Juni 2012 wameombewa kibali na wataajiriwa katika mwaka 2012/2013. Wizara pia imekarabati Chuo cha Kilimo Mubondo - Kasulu kwa lengo la kupokea wanafunzi. Mheshimiwa Spika, katika mwaka 2012/2013, Wizara itagharamia mafunzo ya kilimo kwa vijana 3,500 wakiwemo wa Stashahada na Astashahada kwa ajili ya kuongeza idadi ya Maafisa Ugani. Aidha, Wizara itakarabati majengo katika vyuo vya kilimo vya KATC - Moshi na Tumbi - Tabora. Vilevile, Wizara itaboresha mtaala wa matumizi bora ya ardhi na kuchapisha vitabu vya kiada. Udhibiti wa Visumbufu vya Mimea na Mazao Mheshimiwa Spika, Wizara iliendelea kudhibiti milipuko ya visumbufu vya mimea na mazao ambavyo husababisha upotevu wa mavuno wa kati ya asilimia 30 na 40 kwa mazao ya nafaka iwapo havitadhibitiwa. Visumbufu hivyo ni kwelea kwelea, nzige wekundu, viwavijeshi, panya na magonjwa ya mimea. Katika mwaka 2011/2012 udhibiti wa nzige wekundu ulifanyika kwenye mazalia ya asili katika mbuga za Iku-Katavi, Ziwa Rukwa na Wembere katika hekta 6,000 na kuokoa tani 150 za zao la mpunga. Mheshimiwa Spika, udhibiti wa ndege aina ya kwelea kwelea ulifanyika katika hekta 2,134 katika mikoa ya Mwanza (Misungwi), Shinyanga (Shinyanga Vijijini, Maswa, Kishapu), Tabora (Igunga), Singida (Singida Mjini, Singida Vijijini), Dodoma (Dodoma Mjini, Chamwino, Bahi na Kondoa) na Mbeya (Mbarali) ambapo tani 734 za nafaka ziliokolewa. Aidha, udhibiti wa panya ulifanyika katika hekta 88,632 kwenye vijiji 322 vya mikoa ya Morogoro, Lindi na Pwani ambapo takriban tani 3,988 za nafaka na muhogo ziliokolewa. Wizara pia ilidhibiti viwavijeshi katika mikoa ya Singida, Dodoma, Morogoro, Mbeya, Mtwara na Lindi sambamba na huduma ya utabiri wa viwavijeshi katika maeneo yote ambayo huvamiwa mara kwa mara. Mheshimiwa Spika, Wizara iliingiza nchini manyigu 14,481 kwa lengo la kudhibiti nzi wa matunda ajulikanae kama Bactrocera invadens na kuyasambaza kwenye wilaya za Kibaha na Mkuranga. Aidha, Wizara ilisambaza lita 150 za kivutia wadudu aina ya Methyl eugenol katika wilaya 15 nchini kwa ajili ya kudhibiti nzi wa matunda. Vilevile, Wizara ilizalisha na kusambaza mbawakavu milioni 15 katika Ziwa Viktoria pamoja na mabwawa 22 ili kudhibiti gugumaji. Katika kudhibiti uenezaji wa visumbufu vya mimea inayoingia nchini na inayosafirishwa nchi za nje, Wizara ilikagua jumla ya tani 791,493.57 za mazao mbalimbali yaliyosafirishwa nchi za nje na tani 445,383.34 za mazao yaliyoingizwa nchini. Vyeti 6,009 vya usafi wa mazao na vibali 517 vya kuingiza mazao nchini vilitolewa. Mheshimiwa Spika, ili kujenga uwezo wa kudhibiti na kutoa huduma za afya ya mimea, katika mwaka 2011/2012, Wizara ilitoa mafunzo kwa wakaguzi wa mazao 56 na kuajiri wakaguzi 25. Ili kuweza kukabiliana na milipuko ya visumbufu vya mimea kwa wakati, katika mwaka 2012/2013, Wizara yangu imetenga Shilingi bilioni 1.5 kwa ajili ya kununua ndege ya kunyunyizia madawa. Umwagiliaji Mheshimiwa Spika, utekelezaji wa maendeleo ya kilimo cha umwagiliaji unazingatia Sera ya Taifa ya Umwagiliaji ya mwaka 2010 na Mpango Kabambe wa Taifa wa Umwagiliaji wa mwaka 2002. Maeneo ya kipaumbele ni uendelezaji wa miundombinu ya umwagiliaji; matumizi ya teknolojia za umwagiliaji zenye ufanisi katika matumizi ya maji na tija katika uzalishaji wa mazao; na utoaji wa huduma za kitaalam kwenye Halmashauri. Mheshimiwa Spika, katika mwaka 2011/2012, Wizara ilikusudia kuendeleza eneo la umwagiliaji lenye jumla ya hekta 40,000. Kati ya eneo hilo, hekta 21,965 ni za skimu 24 ambazo zililengwa kuendelezwa kwa kutumia fedha kutoka Mfuko wa Taifa wa Kuendeleza Umwagiliaji (National Irrigation Development Fund - NIDF) na hekta 18,035 zinatokana na skimu 136 zilizolengwa kutumia fedha kutoka Mfuko wa Kuendeleza Umwagiliaji Ngazi ya Wilaya (District Irrigation Development Fund – DIDF). Hata hivyo, eneo lililoanza kuendelezwa ni hekta 17,824 sawa na asilimia 45 ya lengo. Kati ya hizo hekta 8,594 ni za skimu 8 ambazo zinatekelezwa kwa kutumia fedha za NIDF na hekta 9,230 zimetokana na skimu 26 zinazoendelezwa kwa kutumia fedha za DIDF (Kiambatisho Na. 9). Utekelezaji huo umekuwa chini ya lengo kutokana na fedha kidogo ambazo pia zilichelewa kupatikana. Kutokana na hali hiyo, katika mwaka 2012/2013 Wizara itaendelea na ujenzi wa skimu hizo. Vilevile, Wizara imeendelea kujenga mabwawa nane (8). Kati ya hayo, mabwawa ya Inala (Tabora–Manispaa), Mahiga (Kwimba), Lwanyo (Mbarali), Dongobesh (Mbulu) na Mesaga (Serengeti) yapo katika hatua za ujenzi. Mabwawa ya Idodi (Iringa Vijijini), Mang’onyi (Singida) na Masengwa (Shinyanga Vijijini) yapo katika hatua ya kuandaa zabuni. Ujenzi wa mabwawa hayo utakamilika katika mwaka 2012/2013. Mabwawa mengine tunayotarajia kujenga ni Kasuga (Kakonko), Ulindwanoni (Kaliua), Kalembela (Urambo), Gidahababieg (Hanang), Ngipa (Kiteto), Msange (Singida), Mongoroma - Serya (Kondoa) na Tlawi (Mbulu). Mheshimiwa Spika, katika mwaka 2011/2012, Wizara pia kupitia mradi wa DASIP ilikamilisha usanifu wa skimu 27 za umwagiliaji (Kiambatisho Na. 10) zenye uwezo wa kuongeza eneo la umwagiliaji la hekta 2,546. Katika mwaka 2012/2013, Wizara itakamilisha ujenzi wa skimu hizo. Skimu zilizo chini ya Mradi wa DASIP zinatarajiwa kuongeza eneo litakalomwagiliwa katika mkoa wa Shinyanga kwa hekta 604 ili kupunguza tatizo la upungufu wa chakula linalotokana na ukame wa mara kwa mara. Mheshimiwa Spika, skimu 34 za umwagiliaji zenye eneo la jumla ya hekta 23,510 (Kiambatisho Na. 11) zimefanyiwa upembuzi yakinifu na usanifu. Aidha, upembuzi yakinifu na usanifu wa skimu 24 (Kiambatisho Na. 12) zenye hekta 2,250 zitakazotumia teknolojia zenye ufanisi katika matumizi ya maji kwa njia ya matone na kuongeza tija katika uzalishaji wa mazao ya Mizabibu, Migomba na Pamba unaendelea. Katika mwaka 2012/2013, Wizara itaendelea kutafuta fedha kutoka Serikalini na vyanzo vingine kwa ajili ya ujenzi wa skimu hizo. Aidha, skimu nyingine 20 zenye hekta 30,000 zitafanyiwa upembuzi yakinifu na usanifu. Mheshimiwa Spika, Wizara yangu katika mwaka 2012/2013 itasimamia uendelezaji wa skimu za umwagiliaji 21 zenye eneo la hekta 19,567 ambapo skimu 15 zitagharamiwa na Mfuko wa Pamoja wa Serikali ya Tanzania na Japan (Food Aid Counterpart Fund – FACF) na skimu 6 zitagharamiwa na Shirika la Misaada la Marekani (United States Agency for International Development – USAID) kupitia programu ya Feed the Future. (Kiambatisho Na. 13). Mheshimiwa Spika, Sekta Binafsi pia imeonesha ushiriki wake katika kuwekeza katika kilimo cha umwagiliaji. Katika mwaka 2011/2012, baadhi ya wawekezaji na maeneo ambayo sekta hiyo imewekeza ni pamoja na Aviv Tanzania Ltd na Lipokela Southern Farm Ltd (Songea) hekta 470 za umwagiliaji kwa njia ya matone kwa zao la kahawa; Kilombero Plantation Ltd – KPL (Kilombero) hekta 200 za umwagiliaji kwa njia ya kunyunyizia (Center Pivot) kwa zao la mpunga; Mlilingwa Agro-Based International Ltd (Morogoro) hekta 12 za umwagiliaji kwa njia ya matone kwa mazao ya mbogamboga; Shiwanda Farm (Mbozi) hekta 150 za umwagiliaji kwa kunyunyizia na njia ya matone kwa zao la kahawa; Rubana Farm (Bunda) hekta 50 kwa zao la mpunga; Mtitaa (Bahi) hekta 12 za umwagiliaji kwa njia ya matone kwa zao la zabibu; na Mkiwa (Singida) hekta 20 za umwagiliaji kwa njia ya matone kwa zao la zabibu. Wizara yangu itaendelea kuhamasisha Sekta Binafsi kuongeza kasi ya kuwekeza katika kilimo cha umwagiliaji. Mheshimiwa Spika, ili kupunguza tatizo la uhaba wa wataalam wa umwagiliaji, mwaka 2011/2012 Wizara yangu iliendelea kuwasiliana na Vyuo vya elimu ya juu ambavyo tulishirikiana navyo kuandaa mitaala ya fani ya Uhandisi Ujenzi na Umwagiliaji. Vyuo hivyo ni pamoja na Chuo cha Ufundi cha Arusha na Chuo cha Maendeleo na Usimamizi wa Maji. Katika Chuo cha Arusha, wanafunzi 51 wa Shahada ya Kwanza ya Uhandisi Ujenzi na Umwagiliaji na wanafunzi 41 katika ngazi ya Stashahada wanaendelea na masomo. Katika Chuo cha Maendeleo na Usimamizi wa Maji wanafunzi 12 wanaingia mwaka wa pili wa masomo katika ngazi ya Stashahada. Wanafunzi hao wamekuwa wakipangwa kufanya mafunzo kwa vitendo katika miradi ya kuendeleza skimu za umwagiliaji inayosimamiwa na Kanda za Umwagiliaji. Katika mwaka 2012/2013, Chuo cha Ufundi cha Arusha kitadahili wanafunzi 30 katika ngazi ya Shahada na 50 katika ngazi ya Stashahada. Aidha, Wizara yangu itawasiliana na Vyuo vya Sayansi na Teknolojia, Mbeya; Chuo cha Uhandisi cha Mtakatifu Joseph, Dar es Salaam; na Nelson Mandela cha Sayansi na Teknolojia Afrika, Arusha kwa madhumuni ya kuandaa kwa pamoja mitaala inayohusu mafunzo katika fani ya uhandisi wa umwagiliaji ili vyuo hivyo viweze kutoa mafunzo katika fani hiyo. Hifadhi ya Udongo na Matumizi ya Ardhi Mheshimiwa Spika, Wizara ina jukumu la kuhakikisha kuwepo kwa matumizi bora na endelevu ya ardhi ya kilimo. Wizara kwa kushirikiana na Wizara ya Ardhi, Nyumba na Maendeleo ya Makazi na TAMISEMI iliendelea kupima maeneo kwa ajili ya matumizi mbalimbali ya kilimo kwa lengo la kuondoa migogoro na kuainisha maeneo yanayofaa kwa uwekezaji. Katika mwaka 2011/2012, Wizara imeendelea kuainisha na kupima maeneo yanayofaa kwa uwekezaji kwa kilimo katika vijiji vinane (8) vya Nyarutanga (hekta 141.1), Mbwade (hekta 1,905.47) na Bwila juu (hekta 1,533) katika mkoa wa Morogoro na vijiji vya Gwata (hekta 14,637.69), Sofu (hekta 14,172.02), Mafumbi (hekta 2,267.66), Pongwekiona (hekta 3,000) na Mkoko (hekta 1,500) katika mkoa wa Pwani. Mheshimiwa Spika, Wizara imeratibu uhakiki, uhuishaji na upimaji wa mipaka ya maeneo yanayomilikiwa na Kituo cha Utafiti wa Kilimo cha Selian; Vyuo vya Mafunzo ya Kilimo vya Ukiriguru, Tumbi na Naliendele; TPRI Arusha pamoja na vituo vyake vya Mabogini, Magugu na Ngarenaro; na shamba la mbegu la Dabaga (Kilolo) linalomilikiwa na ASA. Upimaji umekamilika na utaratibu wa kupata hatimiliki unaendelea. Katika mwaka 2012/2013, Wizara itaendelea kupima maeneo ya vituo vingine. Mheshimiwa Spika, Wizara kwa kushirikiana na Tume ya Matumizi Bora ya Ardhi, Wizara ya Ardhi Nyumba na Maendeleo ya Makazi, Wizara ya Maendeleo ya Mifugo na Uvuvi, Wizara ya Maliasili na Utalii na Halmashauri ya Wilaya ya Kisarawe imeandaa mpango wa kina wa matumizi bora ya ardhi katika kijiji cha Gwata Wilayani Kisarawe ili kiwe kijiji cha mfano katika kutafsiri kwa vitendo utekelezaji wa mipango ya matumizi bora ya ardhi ya vijiji inayoratibiwa na Tume ya Taifa ya Matumizi Bora ya Ardhi. Kazi hiyo imetekelezwa kwa kuandaa ramani inayoainisha maeneo yaliyotengwa kwa matumizi mbalimbali kama vile makazi, kilimo, ufugaji, misitu na hifadhi. Pia sampuli za udongo kwenye mashamba ya wakulima zilikusanywa kwa ajili ya uchunguzi wa kimaabara ili kubaini aina za udongo na viwango vya rutuba na hivyo kushauri ipasavyo juu ya aina za mazao yanayofaa kupandwa na matumizi sahihi ya mbolea, ardhi na maji. Mheshimiwa Spika, Wizara iliendelea kushirikiana na Shirika la Kilimo na Chakula Duniani (FAO) na Halmashauri za Wilaya za Ngorongoro na Moshi Vijijini kutekeleza mradi wa Globally Important Agricultural Heritage Systems unaosaidia jamii za wafugaji wa kijiji cha Engaresero kwa kuboresha na kuhifadhi mifumo ya asili ya usimamizi na matumizi ya rasilimali za malisho na vyanzo vya maji; na pia kilimo mseto (Chagga home gardens) katika kijiji cha Shimbwe Juu kata ya Uru wilaya ya Moshi Vijijini. Aidha, wakulima 65 katika kijiji cha Shimbwe Juu wamewezeshwa kulima zao la Vanilla na pia kuboresha kilimo chao cha kahawa kwa njia ya kilimo hai ambapo wakulima 630 wamepewa mafunzo. Miche 12,000 ya kahawa bora imegawiwa kwa wakulima hao na kupandwa na mingine 18,000 itaongezwa. Kazi hiyo inafanywa kwa kushirikiana na Chama Kikuu cha Ushirika cha KNCU. Kuwezesha Upatikanaji wa Masoko ya Bidhaa za Kilimo Mheshimiwa Spika, upatikanaji wa masoko ya mazao ya kilimo ni kivutio kikubwa katika kuchochea uzalishaji. Kwa kiasi kikubwa masoko ya mazao makuu ya biashara yana mfumo wa soko unaosimamiwa na Bodi za Mazao husika. Hata hivyo, mfumo huo bado unategemea uuzaji wa mazao nje unoathiriwa na mabadiliko ya bei ya mara kwa mara katika soko la dunia. Aidha, mazao ya chakula, bustani na mbegu za mafuta hayana mfumo rasmi wa soko unaowezesha ushindani. Kutokana na hali hiyo, wanunuzi hununua mazao kutoka kwa mkulima kupitia mfumo usio rasmi ikiwa ni pamoja na kununua mazao yakiwa shambani. Changamoto nyingine ni kukosekana kwa taarifa sahihi na miundombinu ya masoko. Katika kukabiliana na changamoto hizo, Wizara inaendelea kuimarisha Bodi za Mazao ili zitekeleze majukumu yake ya usimamizi na ufuatiliaji wa masoko ya mazao husika kikamilifu; kurejea Sheria za Mazao na Kanuni zake kwa lengo la kuondoa mapungufu yaliyopo; kuhamasisha uongezaji thamani mazao; kuimarisha miundombinu ya masoko; na kuanzisha soko la bidhaa za mazao. Masoko ya Mazao ya Kilimo Mheshimiwa Spika, Wizara kupitia Bodi za Mazao iliendelea kutafuta masoko ya ndani na nje ya nchi kwa mazao makuu ya biashara ya kahawa, korosho, pamba, pareto, tumbaku na mkonge yaliyozalishwa katika mwaka 2011/2012. Hadi kufikia mwezi Juni 2012, mazao yote yameuzwa isipokuwa tani 13,500 za korosho ambazo zipo kwenye maghala, zikisubiri kuchukuliwa na mnunuzi ambaye amekwishapatikana. Maandalizi ya masoko kwa ununuzi wa mazao ya msimu wa 2012/2013 yameanza ambapo majadiliano ya bei dira kwa mazao ya pamba, pareto na chai yamefanyika. Wizara pia itaendelea kusimamia kwa karibu na kuboresha utendaji wa Bodi za Mazao kwa lengo la kuhakikisha zinatoa huduma bora zaidi kwa wadau. Mwenendo wa Bei za Mazao Makuu Mheshimiwa Spika, kati ya mwaka 2007/2008 na 2011/2012, bei za mazao makuu ya biashara ya mkonge, chai, pareto na kahawa (robusta) katika soko la dunia ziliongezeka. Bei ya mazao ya pamba, kahawa (arabica), tumbaku na korosho yana mwenendo wa kupanda na kushuka (Kielelezo Na. 2). Mabadiliko hayo ya bei yanaathiri bei anayopata mkulima, hususan pale bei zinaposhuka sana. Kutokana na hali hiyo, katika mwaka 2012/2013, Wizara itashauriana na wadau wa mazao hayo kuangalia uwezekano wa kuanzisha mifuko maalum ya kufidia bei za mazao kwa wakulima pale inaposhuka (Price Stabilization Funds). Pia Wizara itafanya mapitio ya mifumo ya masoko ya mazao kwa lengo la kuhakikisha mkulima anapata sehemu kubwa ya bei ya soko. Katika kuimarisha masoko ya mazao hayo, natoa wito kwa wadau wote wanaohusika na ununuzi wa mazao ya wakulima kuanza kutafuta masoko mengine nje ya yale ya asili ili kupanua wigo. Mheshimiwa Spika, Wizara imeendelea kuhamasisha matumizi ya Mfumo wa Stakabadhi za Maghala kwa lengo la kuwawezesha wakulima kupata bei nzuri. Kupitia Vyama vya Ushirika, mazao ya kahawa, korosho na ufuta yanatumia mfumo huo. Katika mwaka 2011/2012, Vyama vya Ushirika vya Msingi 43 wilayani Mbinga viliweza kukusanya na kuuza tani 1,522.46 za kahawa kwa wastani wa bei ya Shilingi 9,000 kwa kilo. Vilevile, Vyama wanachama wa Vyama Vikuu vya Ushirika vya TAMCU Ltd, ILULU Ltd, MAMCU Ltd, TANECU Ltd, DARECU Ltd na CORECU Ltd vimekusanya tani 154,544 za korosho sawa na asilimia 115.7 ya lengo na kuuza tani 152,896.9 kwa wastani wa bei ya Shilingi 1,614 kwa kilo. Uhamasishaji wa matumizi ya mfumo huo kwa mazao mengine umeanza. Pamoja na mafanikio ya mfumo huo, bado kuna changamoto ya wakulima kutoelewa vizuri utaratibu unavyotumika, ukosefu wa uwazi katika biashara inayofanyika hivyo wanachama kutofahamu mapato na gharama zinazotumika na malipo ya mwisho wanayostahili kupata. Wizara itaendelea kuhimiza viongozi wa Vyama vya Ushirika kutoa elimu na taarifa kuhusu taratibu zinazotumika katika kuuza mazao na taarifa za mwenendo wa masoko ya mazao kwa wanachama wao. Aidha, katika mwaka 2012/2013, Wizara itaeneza Mfumo wa Stakabadhi za Maghala katika mikoa ya Mbeya na Mara (kahawa); Singida (alizeti); na Skimu za umwagiliaji 27 (mpunga). Mheshimiwa Spika, Wizara kwa kushirikiana na Wizara ya Viwanda na Biashara inaendelea kuimarisha Mfumo wa Stakabadhi za Maghala ili uweze kutumika kama msingi wa uanzishwaji wa Soko la Bidhaa na Mazao ya Kilimo (Commodity Exchange). Maandalizi ya uanzishwaji wa soko hilo yanaendelea. Mheshimiwa Spika, katika jitihada za Serikali za kuweka mfumo wa usimamizi wa mazao ambayo hayana bodi, Serikali ilianzisha Bodi ya Nafaka na Mazao Mchanganyiko mwaka 2010/2011 kwa lengo la kufanya biashara na kuendeleza mazao hayo. Aidha, Serikali iliendelea kujenga uwezo wa bodi hiyo kwa kuteua Bodi ya Wakurugenzi, kuandaa Muundo wa Bodi, Miundo ya Watumishi, kukamilisha kanuni za Sheria ya Nafaka na Mazao Mchanganyiko na kukabidhiwa mali zilizokuwa za Shirika la Usagishaji la Taifa (National Milling Corporation - NMC) zilizoko Iringa na Mwanza. Utaratibu wa kukabidhiwa mali nyingine unaendelea. Katika mwaka 2012/2013, Wizara itaendelea kujenga uwezo wa Bodi kwa kuajiri watumishi na kuiwezesha kuanza kutekeleza majukumu yake. Mheshimiwa Spika, katika mwaka 2011/2012, NFRA ilinunua tani 125,000 za mahindi kutoka kwa wakulima. Katika kuwezesha upatikanaji wa masoko kwa wakulima, NFRA imeuza tani 80,000 za mahindi kwa Shirika la Mpango wa Chakula Duniani (World Food Programme - WFP) kupitia mradi wa Purchase for Progress (P4P). Katika mwaka 2012/2013, NFRA itanunua tani 200,000 za mahindi na kati ya hizo tani 100,000 zitauzwa kwa WFP. Zoezi hili likifanikiwa litatoa mwanya kwa NFRA kununua mahindi zaidi kwa wakulima. Mheshimiwa Spika, NFRA ilianza ununuzi wa mahindi tarehe 15 Julai 2012 katika vituo vya Sumbawanga, Songea, Mbozi na Dodoma na ununuzi katika vituo vingine utaanza mwezi Agosti 2012 kutegemea kiwango cha ukavu wa mahindi. Aidha, katika kutumia fursa ya soko la nchi zinazotuzunguka ikiwa ni pamoja na nchi za Jumuiya ya Afrika Mashariki, SADC na Pembe ya Afrika wanunuzi wengine wataruhusiwa kununua na kuuza mazao ya chakula yanakohitajika. Mheshimiwa Spika, katika mwaka 2011/2012, Wizara kupitia Mradi wa DASIP ilijenga maghala 17, masoko 22, barabara za vijijini zenye jumla ya kilomita 126 na vituo vya ukusanyaji maziwa 36. Aidha, Wizara tayari imepata wataalamu elekezi wa kusanifu na kusimamia ujenzi wa masoko ya kimkakati (strategic markets) ya Nyamaraga (Tarime), Murongo na Nkwenda (Karagwe), Kabanga (Ngara) na Busoka (Kahama). Utaratibu wa kumpata msanifu mwelekezi wa kusanifu na kusimamia ujenzi wa masoko ya Mnanila (Kasulu) na Mutukula (Misenyi) unaendelea. Katika mwaka 2012/2013, Wizara itakamilisha ujenzi wa masoko hayo. Kuwezesha Uongezaji wa Thamani ya Mazao ya Kilimo Mheshimiwa Spika, kwa kiasi kikubwa mazao yetu huuzwa yakiwa ghafi na hivyo kupoteza faida ambazo zinaambatana na kusindikwa kwa mazao hayo. Usindikaji mdogo wa mazao ya kilimo unalikosesha Taifa mapato ya fedha za kigeni, kupunguza mapato ya mkulima na ajira, hivyo kupunguza mchango wa Sekta ya Kilimo katika Pato la Taifa na ukuaji wa uchumi na maendeleo kwa ujumla. Serikali katika kukabiliana na hilo iliendelea kushirikiana na wadau mbalimbali katika kuongeza thamani kwa mazao ya mkonge, korosho, tumbaku, pareto, pamba na kahawa. Mheshimiwa Spika, katika msimu wa 2011/2012, jumla ya tani 10,247 za bidhaa mbalimbali za mkonge zilipatikana katika viwanda vya Amboni, Tancord, 21st Century, Ubena na Kiwanda cha Magunia cha TPM baada ya kuongezwa thamani. Pia, Serikali imeendelea kuhamasisha matumizi ya mkonge katika utengenezaji wa bidhaa mbalimbali ikiwa ni pamoja na samani za majumbani, ufuaji umeme, gesi, mbolea na chakula cha mifugo. Pamoja na kuhamasisha usindikaji na matumizi ya bidhaa za mkonge, imedhihirika kuwa baadhi ya bidhaa bado hazijafikia viwango vya ubora unaokidhi matumizi yaliyokusudiwa. Ili kulinda viwanda vya ndani, Wizara yangu itashirikiana na Wizara ya Viwanda na Biashara katika kuhakikisha kuwa viwango vya ubora wa bidhaa za mkonge vinazingatiwa ili kuongeza ushindani. Mheshimiwa Spika, kwa zao la korosho, jumla ya tani 31,000 zilibanguliwa hapa nchini ikiwa ni asilimia 19 ya korosho zilizozalishwa. Maandalizi ya ujenzi wa viwanda viwili vya TANECU Ltd na Perfect Cashew Kernel vyenye uwezo wa kubangua tani 32,000 yanaendelea. Taarifa za ukaguzi wa viwanda vilivyobinafsishwa zinaonyesha kuwa, baadhi ya viwanda hivyo haviendeshwi kulingana na masharti ya ubinafsishaji. Wizara yangu itashirikiana na Wizara ya Viwanda na Biashara na Shirika Hodhi la Mashirika ya Umma (Consolidated Holdings Corporation - CHC), kuhakikisha kwamba viwanda hivyo vinaendeshwa kulingana na masharti ya ubinafsishaji. Mheshimiwa Spika, uwezo wa usindikaji wa tumbaku hapa nchini ni tani 120,000 kwa mwaka. Uwezo huo ni mdogo ikilinganishwa na uzalishaji, mathalan, katika mwaka 2011/2012 uzalishaji wa tumbaku ulikuwa tani 126,624. Ili kuongeza uwezo wa usindikaji wa tumbaku, Serikali inaendelea kuhamasisha wadau kufufua na kujenga viwanda vipya katika mikoa inayozalisha zao hilo. Juhudi zilizokwishaanza ni uandaaji wa andiko la biashara kwa kiwanda cha SONTOP – Songea, ujenzi wa kiwanda kipya mkoani Mbeya cha Kampuni ya Premium Active Tanzania Ltd. ambapo tayari wamepata eneo la ujenzi huko Chunya. Aidha, Vyama vya Ushirika wa Tumbaku nchini vimeazimia kujenga kiwanda cha usindikaji mkoani Tabora ambako asilimia 60 ya tumbaku huzalishwa. Usindikaji wa awali wa zao la pareto unafanyika kwa pareto yote inayozalishwa nchini ili kupata sumu ghafi na Gristi ya Pareto (Pyrethrum Grist). Tasnia ya pareto inahitaji mitambo ya kuchuja sumu ghafi ili itumike katika viwanda vya kutengeneza madawa ya kuua wadudu majumbani na mashambani. Serikali inaendelea kuhamasisha wawekezaji wa ndani na nje kwenye viwanda vya kuchuja sumu ya pareto. Mheshimiwa Spika, takriban asilimia 70 ya pamba yote inayozalishwa inauzwa nje ikiwa ghafi na kiasi kinachobaki kinatumiwa na viwanda hapa nchini. Kwa kutambua hilo, Wizara kupitia Bodi ya Pamba imeshirikiana na Wizara ya Viwanda na Biashara kuandaa mkakati wa kuongeza thamani ya pamba kwa kutengeneza nyuzi (Cotton yarn) na nguo hapa nchini. Mkakati huo uko tayari na utaanza kutekelezwa katika mwaka 2012/2013. Aidha, Wizara imefanya mazungumzo na Mifuko ya Hifadhi ya Jamii pamoja na Benki Kuu ambao wameonesha nia ya kuwawezesha wawekezaji wa ndani kuanzisha viwanda vya nyuzi na nguo. Napenda kutoa rai kwa wawekezaji wa ndani kujitokeza na kutumia fursa hiyo. Mheshimiwa Spika, katika zao la kahawa, Wizara kupitia Bodi ya Kahawa imeendelea kuhamasisha vikundi vya wakulima, Vyama vya Ushirika na Sekta Binafsi kuwekeza katika viwanda vya usindikaji na ukaangaji wa kahawa nchini. Aidha, Bodi inatekeleza mkakati wa kutoa mafunzo na mashindano ya utayarishaji wa kinywaji cha kahawa. Wizara pia itahamasisha uanzishwaji wa migahawa ya kahawa ndani na nje ya nchi. Katika mwaka 2012/2013, Wizara itaendelea kuhamasisha wakulima kupukuchua (pulping) kahawa mbivu kabla ya kuiuza. Mheshimiwa Spika, Wizara iliendelea kuhamasisha usindikaji wa mazao ya chakula katika ngazi ya kaya kwa lengo la kupunguza upotevu wa mavuno na kuongeza kipato. Katika mwaka 2011/2012, wakulima viongozi 350 katika skimu saba za umwagiliaji walipewa mafunzo. Mafunzo hayo yalihusu usindikaji wa mazao, ubora na usalama wa mazao ya chakula, kupanga madaraja, ufungaji na ufungashaji, kuweka chapa bidhaa za kilimo, upatikanaji wa masoko na ujasiriamali. Wizara pia kupitia Mradi wa DASIP ilinunua na kusambaza mashine za kukoboa na kusaga nafaka 145, mashine za kukamua mafuta 11, mashine za kuchakata muhogo 13 na mashine za kupukuchua kahawa 24 katika Wilaya 28 za Mikoa ya Kanda ya Ziwa. Katika mwaka 2012/2013, Wizara kupitia mradi wa Japan Policy and Human Resources Development – PHRD itagharamia ujenzi wa maghala matatu (3) katika skimu za Uturo (Mbarali), Lekitatu (Meru) na Bagamoyo - BIDP (Bagamoyo) na kukarabati maghala matatu (3) ya Skimu za umwagiliaji za Mombo (Korogwe), Mkula (Kilombero) na Mkindo (Mvomero). Kuwezesha na Kuimarisha Ushirika na Asasi za Wananchi katika Kilimo na Sekta nyingine za Kiuchumi Kuhamasisha Uanzishwaji na Uimarishaji wa Vyama vya Ushirika Mheshimiwa Spika, Wizara iliendelea kuhamasisha wananchi kuanzisha au kujiunga na Vyama vya Ushirika kupitia kampeni zilizofanyika katika mikoa minane (8) na skimu za umwagiliaji saba (7) ili kuanzisha SACCOS, AMCOS na Vyama vya Ushirika wa Umwagiliaji. Juhudi hizo zimewezesha kuundwa kwa vyama 408 zikiwemo SACCOS 173, AMCOS 87, Vyama vya Wafugaji 66 na vingine 82. Aidha, vyama 36 vilifutwa baada ya kuviunganisha na vyama vingine. Katika mwaka 2012/2013, Wizara itaendelea kusimamia na kuimarisha uendeshaji wa SACCOS na Benki za Ushirika kwa kusambaza miongozo ya uendeshaji, kutoa mafunzo kwa Maafisa Ushirika 300 kuhusu usimamizi wa kitaalam wa taasisi hizo. Mheshimiwa Spika, baadhi ya Vyama Vikuu vya Ushirika vya mazao vimeimarika na kuhimili ushindani katika soko huru. Vyama hivyo vimeweza kutafuta masoko ya mazao ya wanachama wao na kushiriki kikamilifu katika shughuli za kijamii. Wanaushirika wa Kagera kupitia KCU (1990) Ltd wameweza kuuza kahawa nje ya nchi tani 2,500 zenye thamani ya Dola za Kimarekani millioni 8.39 sawa na Shilingi bilioni 14.8. Aidha, wanachama hao walipewa “Social Premium” ya Dola za Kimarekani milioni 1.09 sawa na Shilingi milioni 500 ambazo zilitumika kwenye shughuli za kijamii ikiwemo kujenga na kuendesha shule, zahanati, kuongeza mtaji wa SACCOS na kujenga maghala. Hii ni mbali na kusimamia kilimo cha kahawa hai kwa kutumia maafisa ugani 50. Aidha, chama cha KANYOVU kiliweza kumlipa mkulima Shilingi 5,000 hadi 6,000 kwa kilo kwa kahawa ya maganda na Shilingi 8,000 hadi 8,500 kwa kahawa safi. Vyama vingine vya KNCU, KDCU, ACU, WETCU, LATCU, CHUTCU na SHIRECU vinaonesha mafanikio kwa kuwaongezea kipato na huduma wanachama wao na jamii. Mheshimiwa Spika, Wizara imeendelea kuwawezesha Maafisa Ushirika katika Halmashauri ili watekeleze majukumu yao ya ukaguzi, usimamizi na ukusanyaji wa takwimu za vyama ambapo vyama 2,577 vimekaguliwa. Ukaguzi maalum na uchunguzi ulifanyika kwa Vyama Vikuu sita (6), AMCOS 240, SACCOS 42, Joint Enterprise moja (1), mashamba ya Vyama vya Ushirika 41 na kiwanda kimoja (1). Taarifa za uchunguzi na ukaguzi zimeonesha kasoro mbalimbali ikiwemo ubadhirifu kwa baadhi ya vyama; kuajiri watumishi wasio na sifa; na elimu ndogo ya Ushirika kwa wanachama, viongozi na watendaji wa vyama. Taarifa hizo zimewasilishwa kwenye Mikutano Mikuu ya vyama husika na hatua za kuboresha utendaji zimechukuliwa. Baadhi ya hatua hizo ni pamoja na watendaji wenye kasoro kuachishwa kazi, bodi za vyama kuondolewa madarakani na wabadhirifu kuchukuliwa hatua za kisheria. Mheshimiwa Spika, Wizara vilevile imeendelea kutoa ruzuku kwa Shirika la Ukaguzi na Usimamizi wa Vyama vya Ushirika (COASCO) ili kuimarisha shughuli za ukaguzi wa vyama ambapo jumla ya vyama 1,931 vimekaguliwa vikiwemo Vyama Vikuu 15, AMCOS 553, SACCOS 1,181. Matokeo ya ukaguzi huo yalionesha kwamba vyama vyenye hati yenye mashaka vimepungua kutoka 941 mwaka 2010/2011 hadi 242 mwaka 2011/2012 na vyama vyenye hati chafu kutoka 236 hadi 36 katika kipindi hicho. Katika mwaka 2012/2013, Wizara itaendelea kuiwezesha COASCO kukagua Vyama vya Ushirika kwa lengo la kuimarisha Ushirika. Mafunzo kwa Wanachama, Viongozi na Watendaji wa Vyama vya Ushirika Mheshimiwa Spika, Wizara imetoa mafunzo ya utawala bora na ujasiriamali kwa wajumbe wa Bodi na wawakilishi 2,050 wa Vyama vya Ushirika na mafunzo ya utunzaji wa vitabu kwa watendaji 55. Mafunzo yaliyotolewa yalilenga kuwajasirisha wanachama ili kuongoza vyama vyao kwa misingi ya Ushirika na kufanya maamuzi kwa manufaa yao. Mafunzo kwa watendaji yalilenga katika kuwajengea stadi katika utekelezaji wa majukumu yao na kutoa taarifa kwa wanachama na sehemu ambazo wanawajibika kuzipeleka kwa Mamlaka ya Kodi, Mrajis wa Vyama vya Ushirika na Benki Kuu. Wizara pia imetoa mafunzo kwa wenyeviti na mameneja wa SACCOS 50 zenye mitaji ya zaidi ya Shilingi milioni 500 nchini pamoja na Maafisa Ushirika 10 kuhusu usimamizi wa vyama ili kuboresha utendaji na ujasiriamali wa ukuzaji wa mitaji na ujenzi wa akiba (savings mobilization). Katika mwaka 2012/2013, Wizara itatoa mafunzo ya usimamizi wa fedha kwa vyama vya mazao na SACCOS kwa lengo la kuviandaa vyama hivyo kushiriki katika utaratibu wa kusambaza ruzuku ya pembejeo katika msimu wa 2013/2014. Kuwezesha Asasi za Ushirika Kutekeleza Majukumu yake Mheshimiwa Spika, Wizara imeendelea kushirikiana na Shirikisho la Vyama vya Ushirika (TFC) na Muungano wa Vyama vya Akiba na Mikopo (SCCULT) katika kuhamasisha uanzishwaji na uendelezaji wa ushirika nchini. Wizara kwa kushirikiana na Chuo Kikuu Kishiriki cha Ushirika na Biashara (MUCCoBS) imefanya tafiti 27 zilizohusu maendeleo ya ushirika na kusambaza matokeo ya tafiti hizo kwa walengwa. Aidha, chuo kimetoa mafunzo kwa watendaji wa Vyama vya Ushirika ikiwemo kuendesha mafunzo kazini kwa Maafisa Ushirika waliopo Wilayani. Mheshimiwa Spika, Wizara iliratibu majadiliano kati ya benki na Vyama vya Ushirika vya Tumbaku ambayo yaliviwezesha kupata mikopo ya Dola za Kimarekani 96,838,334.48 sawa na Shilingi bilioni 151.6 kwa ajili ya ununuzi wa pembejeo msimu wa 2011/2012. Pembejeo hizo zilipokelewa na kufikishwa kwa wakulima waliolengwa. Vilevile, Wizara ilihamasisha Vyama vya Ushirika mkoani Kilimanjaro ambapo SACCOS 51 na AMCOS 102 zilichangia ujenzi wa mtaji wa Benki ya Ushirika ya Kilimanjaro (KCBL). Wizara pia ilishirikiana na Chama Kilele cha Tumbaku kuandaa utaratibu wa kusambaza pembejeo za tumbaku katika mwaka 2012/2013. Utaratibu uliokubalika ni kuwa Vyama vya Ushirika vya Msingi vitachukua mikopo kutoka benki kwa kusimamiwa na Vyama Vikuu baada ya kukusanya mahitaji na kuyawasilisha Chama Kilele cha Tumbaku ambacho kitaagiza pembejeo. Kuimarisha Mfumo wa Ukusanyaji, Uhifadhi, Uchambuzi na Usambazaji wa Takwimu Mheshimiwa Spika, ili kuwa na mipango endelevu katika kuendeleza Sekta ya Kilimo, upatikanaji wa takwimu sahihi na kwa wakati ni muhimu. Kutokana na umuhimu huo, Wizara kwa kushirikiana na wadau iliandaa mfumo wa kuboresha ukusanyaji wa takwimu za kilimo kwa kutumia mtandao wa TEHAMA wa Local Government Monitoring Database System – LGMD2. Katika mwaka 2011/2012, mfumo huo ulianza kutumika katika mikoa ya Dodoma, Morogoro, Mara, Mwanza, Shinyanga, Kagera na Kigoma. Katika mwaka 2012/2013, mfumo huo utaendelezwa katika mikoa ya Mbeya, Ruvuma, Iringa, Rukwa, Katavi, Njombe, Mtwara, Lindi, Pwani, Dar es Salaam, Tabora na Singida. Mheshimiwa Spika, katika kuboresha upatikanaji wa takwimu sahihi za Ushirika, Wizara imeendelea kuboresha mfumo wa ukusanyaji, uchambuzi na usambazaji wa takwimu za ushirika kwa kutumia mfumo wa TEHAMA wa Cooperative Data Analysis System - CODAS. Aidha, takwimu zimekusanywa kutoka Wilaya za Mikoa ya Mwanza, Shinyanga, Mara na Kagera na kuingizwa kwenye mfumo huo. Mikoa ya Singida, Mara, Kagera na Manyara imepewa kompyuta moja kila mkoa kwa ajili ya matumizi ya mfumo huo. Katika mwaka 2012/2013, Wizara itaendelea kutoa mafunzo kwa Maafisa Ushirika 50 kutoka mikoa ya Mbeya, Iringa, Rukwa na Ruvuma kuhusu ukusanyaji, uchambuzi na usambazaji wa takwimu za ushirika na kila mkoa utapewa kompyuta moja kwa ajili ya kutumia mfumo wa CODAS. Kusimamia Sera, Sheria na Mikakati katika Sekta ya Kilimo Mheshimiwa Spika, mabadiliko ya kiuchumi, kijamii na kimuundo yaliyotokea katika miaka ya hivi karibuni yamesababisha Sera ya Kilimo na Mifugo ya mwaka 1997 kupitwa na wakati. Tangu mwaka 1997 yametokea mabadiliko mengi katika ngazi ya Kimataifa, Kitaifa na katika Sekta ya Kilimo ambayo hayakuzingatiwa katika Sera hiyo. Mabadiliko hayo ni pamoja na kupitishwa kwa malengo ya Milenia, MKUKUTA, Sera ya Kilimo na Maendeleo Vijijini ya Jumuiya ya Afrika Mashariki, maazimio ya Maputo (2003) na Abuja (2006). Aidha, kutungwa kwa Sera ya Ushirika ya mwaka 2002; Sera ya Taifa ya Maji ya mwaka 2002; Sera ya Mifugo ya mwaka 2006; Sera ya Masoko ya Mazao ya mwaka 2008; na Sera ya Taifa ya Umwagiliaji ya mwaka 2010 kumefanya Sera hiyo kutokuwa na sifa ya kuwa Sera ya Kilimo na Mifugo. Mheshimiwa Spika, Wizara yangu imeandaa Rasimu ya Sera ya Taifa ya Kilimo ambayo iko katika hatua za kuidhinishwa. Aidha, Sera ya Taifa ya Umwagiliaji ya mwaka 2010 imetafsiriwa kwa lugha ya Kiswahili na iko kwenye hatua za uchapishaji. Katika mwaka 2012/2013, Wizara itakamilisha uandaaji wa Mkakati wa Taifa wa Kuendeleza Umwagiliaji. Mheshimiwa Spika, katika mwaka 2011/2012, Wizara ilikamilisha na kuchapisha kwenye Gazeti la Serikali Kanuni za Sheria ya Sekta ya Kahawa, Mkonge, Pamba, Tumbaku na Kanuni za Sheria ya Mbolea ya mwaka 2009. Wizara pia iliandaa mapendekezo ya kurekekebisha Sheria ya Haki Miliki za Wagunduzi wa Aina Mpya za Mbegu za Mimea (Plant Breeders Rights) ya mwaka 2002 ambayo yalisomwa kwa mara ya kwanza katika Mkutano wa Saba wa Bunge la mwezi Aprili 2012. Aidha, Wizara imekamilisha Mapendekezo ya Muswada wa kurekebisha Sheria ya Vyama vya Ushirika Na. 20 ya mwaka 2003 ili iwezeshe kuundwa kwa Tume ya Maendeleo ya Ushirika. Mheshimiwa Spika, katika mwaka 2012/2013, Wizara itakamilisha mapendekezo ya marekebisho ya Sheria ya Hifadhi ya Mimea; Sheria ya Taasisi ya Viuatilifu vya Ukanda wa Kitropiki (Tropical Pesticides Research Institute-TPRI) ya mwaka 1979; Sheria ya Mbegu ya mwaka 2003; Sheria ya Mfuko wa Taifa wa Pembejeo Na. 9 ya Mwaka 1994; na Sheria ya Mamlaka ya Kuendeleza Bonde la Rufiji (RUBADA) ya mwaka 1975. Wizara pia itakamilisha mapendekezo ya kutungwa kwa Sheria ya Ardhi ya Kilimo; Sheria ya Taasisi ya Utafiti wa Kilimo; Sheria ya kusimamia umwagiliaji ambayo itawezesha kuundwa kwa Tume ya Umwagiliaji; Sheria ya Kilimo cha Mikataba; na Sheria ya Kulinda Nasaba za Mimea. Mheshimiwa Spika, Wizara itazirejea kanuni za Sheria ya Kahawa Na.23 ya mwaka 2001 pamoja na Marekebisho yake ya mwaka 2009 ili kuondoa migongano iliyojitokeza katika soko la kahawa na uendeshaji wa Bodi ya Kahawa. Aidha, Wizara itazirejea kanuni nyingine ambazo zitaonekana kuwa na mapungufu. Uwekezaji wa Sekta Binafsi katika Kilimo Mheshimiwa Spika, pamoja na kutambua nafasi na umuhimu wa wakulima wadogo, kilimo chao bado ni cha kujikimu. Ili kukibadilisha kilimo hicho kuwa cha kisasa na cha kibiashara ushiriki wa wakulima wakubwa na wa kati wenye mitaji, teknolojia na ubunifu ni muhimu ili wakulima wadogo waweze kunufaika na ubia utakaotokana na ushirikiano huo. Hivyo ushiriki wa wakulima wakubwa na wa kati hauna lengo la kuwafanya wakulima wakubwa kuwa mbadala wa wakulima wadogo. Lengo ni kujenga uhusiano kati ya wakulima wakubwa, wa kati na wadogo katika kutumia fursa zilizopo ili kuongeza ufanisi katika uzalishaji wa mazao na upatikanaji wa masoko. Katika ubia huo, wakulima wadogo hawatanyang’anywa mashamba yao ili kuwapa wakulima wakubwa. Mheshimiwa Spika, ili kukidhi malengo hayo, Serikali imeendelea kuweka mazingira yanayovutia uwekezaji katika Sekta ya Kilimo, kwa mfano, kusamehe Kodi ya Ongezeko la Thamani kwenye vipuri vya zana za Kilimo. Katika mwaka 2012/2013, Wizara itashirikiana na Wizara ya Fedha kutafuta utaratibu mzuri wa kubainisha vipuri vya mashine na mitambo iliyosamehewa kodi ili kuondoa usumbufu wanaoupata waagizaji na watumiaji. Mheshimiwa Spika, katika mwaka 2011/2012, Serikali imeendelea kushirikisha Sekta Binafsi kuwekeza katika kilimo kupitia Mpango wa Kukuza Kilimo Ukanda wa Kusini mwa Tanzania (Southern Agricultural Growth Corridor of Tanzania – SAGCOT) ambapo Kituo cha Kuratibu Utekelezaji wa Mpango huo (SAGCOT Centre) kimeanzishwa. Aidha, Mfuko Kichocheo (Catalytic Fund) kwa ajili ya kusaidia ujenzi wa miundombinu na uwekezaji uko katika hatua za mwisho za uanzishwaji. Vilevile, katika Wilaya ya Kilombero mwekezaji wa kampuni ya Kilombero Plantation Limited (KPL) ameanza uzalishaji wa mpunga katika shamba la Mngeta kwa kushirikisha wakulima wadogo wa vijiji vya Mkangawalo, Mchombe, Lukolongo, Ikule, Njagi, Merera, Chita na Udagaji vinavyozunguka shamba hilo ambapo wakulima 1,350 walipata mafunzo ya System of Rice Intensification - SRI na kuwawezesha kuvuna mpunga kutoka tani mbili (2) hadi tani nane (8) kwa hekta. Lengo ni kufikia wakulima 5,000 wanaozunguka shamba hilo ifikapo mwaka 2015. Wizara kupitia Mamlaka ya Uendelezaji wa Bonde la Rufiji (Rufiji Basin Development Authority - RUBADA) imeendelea kupima na kuainisha maeneo kwa ajili ya uwekezaji katika shamba la Ngalimila lenye ukubwa wa hekta 5,128. Utaratibu wa kupata hatimiliki unakamilishwa. Aidha, hekta 105,000 zitapimwa na kufanyiwa mipango ya matumizi bora ya ardhi kwa ajili ya uwekezaji. Mheshimiwa Spika, katika mwaka 2012/2013, Wizara kwa kushirikiana na Wizara ya Ardhi Nyumba na Maendeleo ya Makazi, TAMISEMI na Sekta binafsi kupitia SAGCOT itaendelea kuweka mazingira mazuri ya uwekezaji ikiwa ni pamoja na kuandaa mipango ya matumizi bora ya ardhi na kuainisha ardhi inayofaa kwa uwekezaji kwa kuanzia na wilaya za Kilombero na Ulanga. Aidha, Wizara itafanya upembuzi yakinifu na usanifu katika maeneo ya uwekezaji ya shamba la Kihansi (hekta 5,200) na Ngalimila (hekta 5,128) kwa ajili ya kuvutia wawekezaji. Wizara pia itaweka kipaumbele katika kuongeza uzalishaji wa mpunga na sukari. Wizara itafanya upembuzi yakinifu wa mashamba ya wakulima wadogo yanayozunguka mashamba makubwa kwa ajili ya kuweka miundombinu ya umwagiliaji. Mashamba hayo yako katika vijiji vya Sonjo na Mpanga-Ngalimila (Kilombero); na Lupiro (Ulanga) na kuanza ujenzi katika skimu ya Itete (Ulanga). Wizara pia kwa kushirikiana na Wizara za Kisekta itafanya tathmini ya maghala na masoko katika Kongani ya Kilombero kwa nia ya kuboresha miundombinu hiyo. Mheshimiwa Spika, Wizara inafahamu kwamba vijana wengi wanakimbilia mijini kuepuka kilimo cha kujikimu ambacho hakina tija. Kutokana na hali hiyo, Wizara inaendelea na juhudi za kukifanya kilimo kiwe cha kibiashara ambacho kitavutia vijana na kitazalisha mazao kwa wingi yatakayokidhi kuwepo viwanda vya usindikaji katika maeneo ya uzalishaji na hivyo kutoa ajira kwa vijana wengi zaidi. Katika mwaka 2012/2013, Wizara yangu itaendelea kushirikiana na Sekretarieti za Mikoa na Halmashauri katika kuhamasisha vijana kujiunga katika vikundi na kuainisha maeneo ya ardhi kwa ajili ya kuwapatia vijana ili wajiajiri katika kilimo. Aidha, Wizara itaendelea kutoa utaalam wa kuunda na kuimarisha vikundi na stadi za kilimo bora cha kibiashara. Mheshimiwa Spika, ili kufikia azma hiyo, Wizara yangu itashirikiana na Wizara za Kazi Ajira na Vijana na Ardhi Nyumba na Maendeleo ya Makazi; Chuo Kikuu cha Kilimo cha Sokoine; vyuo vingine; na wadau mbalimbali kuandaa programu ya kuwawezesha vijana wanaohitimu katika fani ya kilimo kupata mitaji na ardhi ili waweze kujiajiri katika kilimo cha kisasa na cha kibiashara. Utaratibu kama huo umeonesha mafanikio ya kuongeza ajira kwa vijana nchini Misri. Kuboresha Uratibu katika Sekta ya Kilimo Mheshimiwa Spika, utekelezaji wa awamu ya kwanza ya Programu ya Kuendeleza Sekta ya Kilimo (ASDP I) ambao ulianza mwaka 2006 utakamilika mwezi Juni 2013. Wizara za Sekta ya Kilimo kwa kushirikiana na Wadau wa Maendeleo zimeanza mchakato wa kuandaa ASDP II ambao unashirikisha wadau wengi ili kupanua wigo wa uwekezaji katika Sekta ya Kilimo. Ugharamiaji wa ASDP II utafanywa na Serikali kwa kushirikiana na Wadau wa Maendeleo kupitia Mfuko wa pamoja na kupitia miradi mingine mipya inayotekelezwa katika Sekta ya Kilimo kama vile Feed the Future, Marketing Infrastructures Value Addition and Rural Financing Support Programme (MIVARF), Bread Basket na SAGCOT. Mheshimiwa Spika, kufuatia kuwepo kwa wadau wengi zaidi katika utekelezaji wa ASDP II ni dhahiri kuwa kutakuwa na changamoto katika uratibu wa ASDP II. Kutokana na hali hiyo, Wizara za Sekta ya Kilimo zimeandaa uratibu wenye lengo la kuhuisha utekelezaji wa mipango ambao utahusisha uandaaji wa pamoja wa bajeti na mipango kazi, utoaji wa taarifa na ufuatiliaji na tathmini. Hiyo itasaidia kupunguza mwingiliano wa utekelezaji pale ambapo kuna utekelezaji wa mradi zaidi ya mmoja katika eneo moja na hivyo kutumia rasilimali kwa ufanisi zaidi. Aidha, uratibu huo utahakikisha kuwa mipango na programu zote zinaandaliwa kwa kuzingatia vipaumbele vya sekta. Mheshimiwa Spika, Wizara imeendelea kutekeleza Programu Kabambe ya Kuendeleza Kilimo Afrika (Comprehensive Africa Agriculture Development Programme-CAADP) kwa kuandaa Mpango wa Uwekezaji Katika Sekta ya Kilimo (Tanzania Agriculture and Food Security Investment Plan- TAFSIP). Mpango huo ni wa miaka 10 na una lengo la kukifanya kilimo kiweze kuchangia kwa asilimia angalau 6 kwa mwaka katika ukuaji wa uchumi; kuongeza pato la mkulima na Taifa kwa ujumla na kuhakikisha Taifa linajitosheleza kwa chakula na lishe. Mpango huo umeandaliwa ili kuiwezesha Sekta Binafsi pia kuchangia katika uwekezaji kwenye Sekta ya Kilimo tofauti na ilivyo hivi sasa ambapo sekta hiyo inategemea kupata fedha kutoka kwenye bajeti ya Serikali, michango ya wadau wa mazao, wafadhili, mashirika yasiyo ya kiserikali (NGOs) na Benki za Ushirika na za Jumuiya (Cooperative and Community Banks) ambazo bado hazijaimarika. Mpango huo utaanza kutekelezwa kupitia ASDP katika mwaka 2012/2013. Wizara imeshiriki kuandaa Itifaki ya Afya ya Mimea na Wanyama (SPS Protocol) na Mpango Kazi wa Usalama wa Chakula na Sera ya Tabianchi (EAC Food Security Action Plan and Climate Change) katika Sekta ya Kilimo kwenye Jumuiya ya Afrika Mashariki. Wizara pia imeshiriki katika mikutano ya kujadili utekelezaji wa Itifaki ya Soko la Pamoja la Jumuiya ya Afrika ya Mashariki (EAC Common Market Protocol Monitoring Framework). Kuboresha Uwezo wa Wizara wa Kutoa Huduma Mheshimiwa Spika, Wizara imeendelea kuongeza ufanisi katika kutekeleza majukumu yake kwa kuzingatia Mkataba wa Huduma kwa Mteja. Katika kuongeza ujuzi na ufanisi wa watumishi, Wizara ilitoa mafunzo ya muda mrefu na mfupi. Jumla ya wataalam 21 waliendelea kupata mafunzo ya Shahada za Uzamivu (PhD), 65 katika Shahada ya Uzamili (MSc) na 74 Shahada ya Kwanza (BSc). Aidha, Wizara ilitoa mafunzo ya muda mfupi kwa watumishi 238. Mafunzo hayo yalihusu uchambuzi wa sera; usimamizi wa fedha; utafiti, matumizi ya zana za kilimo; usindikaji wa mazao; uchumi; matumizi bora ya maji; utawala; utunzaji kumbukumbu; usanifu; na usimamizi wa ujenzi wa miundombinu ya umwagiliaji. Vilevile, watumishi wapatao 145 wamepandishwa cheo katika madaraja mbalimbali na watumishi 371 wameajiriwa. Katika mwaka 2012/2013, Wizara itapandisha cheo watumishi 584 katika madaraja mbalimbali na kuajiri watumishi 615 ikiwa ni pamoja na kuendelea kushirikiana na Sekretarieti ya Ajira kupeleka wataalamu wa kilimo kwenye Sekretarieti za Mikoa na Mamlaka za Serikali za Mitaa. Mheshimiwa Spika, katika kuimarisha utawala bora na kupambana na rushwa Wizara iliendelea kusimamia Mfumo wa Wazi wa Tathmini ya Utendaji Kazi (Open Performance and Review Appraisal System - OPRAS) ambapo zaidi ya asilimia 80 ya watumishi wa Wizara wamefanyiwa tathmini kupitia mfumo huo. Watumishi wengine wameendelea kupatiwa mafunzo ya OPRAS. Aidha, mafunzo ya maadili, utawala bora na uwajibikaji yalitolewa kwa watumishi wa Wizara na viongozi 201 wa Shirikisho la Vyama vya Ushirika Tanzania (Tanzania Federation Cooperatives - TFC) kwa lengo la kuzuia na kupambana na rushwa na kuimarisha Utawala Bora. Mafunzo ya Utawala Bora pia yametolewa kwa wajumbe wa Bodi za Uongozi za Vyama Vikuu vya Ushirika vya ACU (1984) Ltd, KNCU (1984) Ltd, VUASU Ltd na Bodi ya Uongozi wa Benki ya Ushirika ya Kilimanjaro (KCBL) kwa lengo la kuviimarisha. Aidha, yametolewa mafunzo ya ukaguzi na usimamizi wa Vyama vya Ushirika kwa Maafisa Ushirika wa wilaya zote za mikoa ya Dar es salaam, Morogoro, Mwanza, Mara, Shinyanga na Kagera ili kuwajengea uwezo wa kusimamia na kukagua vyama. Mheshimiwa Spika, Wizara imeandaa Mpango Mkakati unaolenga kuinua matumizi ya Teknolojia ya Habari na Mawasiliano (TEHAMA) katika Sekta ya Kilimo kwa nia ya kuongeza ufanisi. Mpango Mkakati huo umezingatia sera ya matumizi ya TEHAMA katika kilimo na usalama katika matumizi ya TEHAMA Serikalini. Aidha, Wizara imeendelea kuboresha tovuti yake ya www.kilimo.go.tz au www.agriculture.go.tz kwa kuweka taarifa zinazohusu kilimo zikiwemo za uzalishaji wa mazao ya kilimo. Katika mwaka 2012/2013, Wizara itaendelea kutekeleza Mpango Mkakati wa TEHAMA ambapo itaandaa Mfumo wa Takwimu za skimu 27 za umwagiliaji na kuboresha Tovuti ya Wizara kwa kuweka taarifa zaidi za kilimo. Mheshimiwa Spika, Wizara imeendelea kuimarisha mawasiliano na wadau wa Sekta ya Kilimo ili kuongeza uelewa wa wananchi kuhusu Sera, Mikakati, Programu, huduma na majukumu yanayotekelezwa katika kuendeleza kilimo nchini. Taarifa hizo zimekuwa zikitolewa kupitia njia mbalimbali za mawasiliano ikiwemo matangazo na makala kwenye vyombo vya habari vya runinga, magazeti na redio. Njia nyingine ni kutayarisha na kusambaza kalenda, vipeperushi, majarida, mabango na kuandaa maonesho mbalimbali ya kitaifa na kimataifa ambayo yanahusu Sekta ya Kilimo. Wizara pia imekamilisha maandalizi ya rasimu ya Mkakati wa Mawasiliano wa Sekta ya Kilimo na kuisambaza kwa wadau kwa lengo la kuiboresha. Kuzingatia Masuala Mtambuka katika kilimo Mheshimiwa Spika, Wizara iliendelea kujenga uwezo wa watumishi kwa lengo la kuwezesha uzingatiaji wa masuala ya jinsia katika maandalizi ya bajeti. Katika mwaka 2011/2012, wataalam sita (6) wa bajeti walipatiwa mafunzo ya kuandaa bajeti zenye mtizamo wa kijinsia. Mheshimiwa Spika, Wizara imefanya tathmini ya awali (baseline survey) katika skimu za umwagiliaji 27 ili kupata taarifa za msingi za hifadhi ya mazingira na kutoa mafunzo kwa wakulima 178 kuhusu hifadhi ya mazingira na kuandaa Mpango wa Usimamizi wa Mazingira. Wizara pia imeendelea kuwapatia vyakula vyenye virutubisho pamoja na matibabu watumishi 17 wanaoishi na virusi vya UKIMWI. Aidha, Wizara imetoa elimu kwa watumishi kuhusu kujikinga na maambukizi ya virusi vya UKIMWI na UKIMWI na imewahamasisha kupima kwa hiari. SHUKRANI Mheshimiwa Spika, naomba nitumie nafasi hii kuzishukuru Nchi na Mashirika mbalimbali ya Kimataifa ambayo yamesaidia sana Wizara katika juhudi za kuendeleza kilimo. Kwanza napenda kuzishukuru nchi za Japan, Ireland, China, India, Israel, Indonesia, Korea ya Kusini, Marekani, Misri, Ubelgiji na Uholanzi. Nayashukuru pia Mashirika na Taasisi za Kimataifa zifuatazo: Benki ya Dunia, Benki ya Maendeleo ya Afrika, AU, IFAD, DFID, UNDP, FAO, JICA, EU, UNICEF, WFP, CIMMYT, ICRISAT, ASARECA, USAID, KOICA, ICRAF, IITA, IRRI, CFC, AVRDC, AGRA, WARDA, Bill and Melinda Gates Foundation, Gatsby Trust, Rockfeller Foundation na Unilever. Ushirikiano na misaada ya nchi na mashirika hayo bado tunauhitaji ili tuweze kuendeleza kilimo nchini. Mheshimiwa Spika, napenda kutoa shukrani za pekee, kwa wakulima wa nchi hii kwa kazi kubwa wanayofanya katika uzalishaji wa mazao ya chakula na biashara. Napenda kumshukuru Naibu Waziri wa Kilimo Chakula na Ushirika Mheshimiwa Adam Kighoma Malima, Mbunge wa Mkuranga; Katibu Mkuu Bw. Mohamed Said Muya; Naibu Katibu Mkuu Bibi Sophia Elias Kaduma; Naibu Katibu Mkuu Mhandisi Mbogo Futakamba; Wakurugenzi wa Idara; Taasisi na Asasi zilizo chini ya Wizara; watumishi wote wa Wizara; na wadau mbalimbali wa Sekta ya Kilimo kwa juhudi, ushirikiano na ushauri uliowezesha kutekelezwa kwa majukumu ya Wizara kwa mwaka 2011/2012 kama nilivyofafanua katika hotuba hii. Ni matarajio yangu kwamba, Wizara itaendelea kupata ushirikiano wao katika mwaka 2012/2013. Mwisho natoa shukrani kwa Mpiga Chapa Mkuu wa Serikali kwa kufanikisha kuchapishwa kwa hotuba hii. HITIMISHO Mheshimiwa Spika, Kilimo ni biashara inayoweza kuleta utajiri na maendeleo kama zilivyo biashara nyingine. Kwa kuwa kilimo kinaajiri asilimia 75 ya Watanzania, kina nafasi kubwa ya kupunguza umaskini katika nchi yetu. Aidha, nchi yetu ina uwezo mkubwa wa kupanua kilimo chake kutokana na rasilimali zilizopo. Ni lengo la Serikali kuondokana na kilimo cha kujikimu chenye tija ndogo. Hivyo, natoa wito kwa Watanzania wote ikiwemo Sekta Binafsi na vijana kuwekeza katika kilimo cha kibiashara. Wizara itaendelea kuweka mazingira mazuri ya kuwezesha uwekezaji katika sekta hii muhimu. MAOMBI YA FEDHA KWA MWAKA 2012/2013 FUNGU 43 Mheshimiwa Spika, kwa kuzingatia maelezo niliyoyatoa, naomba sasa Bunge lako Tukufu liidhinishe Shilingi 237,624,575,000 kwa ajili ya matumizi ya Wizara ya Kilimo Chakula na Ushirika Fungu 43 kwa mwaka 2012/2013. Kati ya fedha hizo, Shilingi 170,364,421,000 ni kwa ajili ya matumizi ya kawaida na Shilingi 67,260,154,000 ni kwa ajili ya matumizi ya maendeleo. Kati ya fedha za bajeti ya maendeleo, Shilingi 14,937,000,000 ni fedha za ndani na Shilingi 52,323,154,000 ni fedha za nje. FUNGU 24 Mheshimiwa Spika, katika mwaka 2012/2013, Wizara yangu kupitia Fungu 24 inaomba Shilingi 6,104,209,000 kwa ajili ya shughuli za kuendeleza Ushirika nchini. Mheshimiwa Spika, Naomba kutoa hoja VIFUPISHO ACU Arusha Cooperative Union Ltd. AGRA Alliance for Green Revolution for Africa AMCOS Agricultural Marketing Cooperative Societies ASARECA Association of Strengthening Agricultural Research in Eastern and Central Africa CETCU Central Zone Tobacco Growers Cooperative Union Ltd CORECU Coast Region Cooperative Union (1984) Ltd. ICU Igembensabo Cooperative Union Ltd. IITA International Institute of Tropical Agriculture JICA Japan International Corporation Agency KANYOVU Kanyovu Coffee Curing Cooperative Joint KATC Kilimanjaro Agriculture Training Centre KCBL Kilimanjaro Cooperative Bank Ltd. KCU Kagera Cooperative Union (1990) Ltd. KNCU Kilimanjaro Native Cooperative Union (1984) Ltd. KTCU Kigoma Tobacco Cooperative Union MBIFACU Mbinga Famers Cooperative Union Ltd. MKUKUTA Mkakati wa Kukuza Uchumi na Kupunguza Umaskini Tanzania NCU Nyanza Cooperative Union (1984) Ltd. RUBADA Rufiji Basin Development Authority SACCOS Savings and Credit Cooperative Societies SCCULT The Savings and Credit Cooperative Union League SONAMCU Songea/Namtumbo Agricultural and Marketing Cooperative Union TAMCU Tunduru Agricultural and Marketing Cooperative TFC Tanzania Federation of Cooperatives WETCU Western Zone Tobacco Growers Cooperative Unioni 